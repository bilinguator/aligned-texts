Эдгар Алан По
<h1>Крумкач</h1><delimiter>Пераклад: Алег Мінкін.
Неяк змрочным часам ночы, калі я заплюшчыў вочы,<delimiter>Разбіраючы прарочы сэнс старых пажоўклых кніг,<delimiter>Раптам стук пачуў праз стому, ціхі стук у дзверы дому,<delimiter>Быццам нехта невядомы прыпыніўся каля іх.<delimiter>«Гэта нейкі госць, — я мовіў, — прыпыніўся каля іх,<delimiter>Там, каля дзвярэй маіх».
Быў, я помню, снежань слотны, у каміне неахвотна<delimiter>Гаснуў жар, і цень дрымотны варушыўся ў зборках штор.<delimiter>І чакаў я час світання, як збавення, бо чытанне<delimiter>Не прынесла мне адхлання ў смутку вечным па Лінор,<delimiter>Па святой, якой анёлы кажуць там цяпер «Лінор», —<delimiter>Безыменнай тут з тых пор.
Неакрэслены, трывожны шолах штор, іх зморшчкі кожнай,<delimiter>Нейкім жахам прыварожным да сябе прыкуў мой слых,<delimiter>І стаяў я, спалатнелы, паўтараючы нясмела:<delimiter>«Гэта нейкі госць спазнелы там, каля дзвярэй маіх,<delimiter>Гэта нейкі госць спазнелы прыпыніўся каля іх,<delimiter>Там, каля дзвярэй маіх».
І сябе пераканаўшы, што там госць, і страх суняўшы,<delimiter>«Сэр, — я мовіў, — або лэдзі, выбачайце, што на міг<delimiter>Я заснуў і вас, як брата, не пусціў адразу ў хату,<delimiter>Дый пастукаліся надта ціха вы ў дзвярох маіх» —<delimiter>Дзверы я штурхнуў… нікога, толькі цемра каля іх,<delimiter>Там, каля дзвярэй маіх.
Я ўзіраўся ў прадчуванні немажлівага спаткання<delimiter>У ахутаны маўчаннем і цямрэчаю прастор<delimiter>Ды пачуў у непрабуднай цішы толькі водгук скрутны,<delimiter>Толькі водгук ледзьве чутны слова ціхага «Лінор?» —<delimiter>Гэта я шапнуў, і цемра прашаптала мне: «Лінор?»,<delimiter>Прашаптала, як дакор.
І, гаруючы ад страты, я вярнуўся ў жальбе ў хату,<delimiter>Як знячэўку стук зацяты зноў пачуўся і аціх.<delimiter>«Так, — я мовіў, — мне не сніцца: стукнуў нехта ў аканіцу,<delimiter>Трэба вызнаць таямніцу незвычайных стукаў тых.<delimiter>Гэта вецер — вось разгадка таямнічых стукаў тых,<delimiter>Вецер ля вакон маіх».
Ды калі акно шырока разнасцежыў я — са змроку<delimiter>У пакой крумкач звячэлы, быццам прывід дзён сівых,<delimiter>Увайшоў хадою цвёрдай, і пратупаў з пыхай лорда<delimiter>Ля мяне ў паставе гордай проста да дзвярэй маіх,<delimiter>І на бюст Палады ўзбіўся там, каля дзвярэй маіх,<delimiter>Сеў панура і заціх.
Чапурыстасць і паважнасць чорнай птушкі нехлямяжнай<delimiter>Змусілі мяне ўсміхнуцца цераз сум: «Хоць і абдзёр<delimiter>У сутычцы нейкі вораг на тваёй макушцы пёры,<delimiter>Ты не страціў смелы нораў, змрочны дух начных пячор,<delimiter>Як Плутон цябе мянуе ў нетрах тых начных пячор?»<delimiter>Крук пракрумкаў: «Nevermore!»
Хоць адказ начнога птаха на душу мне ўпаў, як плаха,<delimiter>Быў бы дзень — не меў бы страху, а цяпер — які выбор,<delimiter>Калі ноч і бездарожжа, калі, быццам дух варожы,<delimiter>Уваходзіць крук варожы і сядае насупор<delimiter>На скульптурны ўзгруд Палады, над дзвярыма, насупор,<delimiter>Крук з мянушкай Nevermore.
А тым часам крук пануры знерухомеў на скульптуры,<delimiter>Бы душу ўсю ўклаў у слова страшнае, як прыгавор.<delimiter>«Як сябры мае, — ледзь чутна я шапнуў, — крумкач прыблудны<delimiter>Знікне заўтра ў каламутным цемрыве начных пячор,<delimiter>Як мае надзеі, знікне ў цемрыве начных пячор».<delimiter>Крук пракрумкаў: «Nevermore!»
Напалоханы адказам, я ачуўся не адразу<delimiter>І прамовіў: «Несумненна, слова гэтае — паўтор<delimiter>Скаргі нейкага нябогі, што пад гнётам лёса злога<delimiter>Праз усю сваю дарогу паўтараў, нібы дакор,<delimiter>На хаўтурах мар, да скону, паўтараў, нібы дакор,<delimiter>Толькі слова «nevermore».
Так разважыўшы, з усмешкай я на крэсла сеў без спешкі<delimiter>Тварам да жудлівай птушкі, спінаю да цьмяных штор,<delimiter>На падушку сеў у крэсла і задумаўся над сэнсам<delimiter>Слова, што прынёс злавесны, змрочны дух начных пячор.<delimiter>Што паведаміць хацеў мне змрочны дух начных пячор<delimiter>Гэтым словам «nevermore»?
Так раздумваў я ў маўчанні над прароцтвам незвычайным<delimiter>Птаха, што паглядам жорсткім на мяне глядзеў ва ўпор.<delimiter>У святле сядзеў няісным каганца і ненаўмысна<delimiter>На падушку прыхіліўся — так мяне адолеў змор.<delimiter>Ах, ніколі на падушку не прыхіліцца Лінор<delimiter>Ля мяне, о nevermore!
І здалося, пасмы дыму паплылі перад вачыма<delimiter>І за спінай серафімы павыходзілі з-за штор.<delimiter>«Хлус! — я ўсклікнуў. — Без сумнення, дзіўнае тваё з’яўленне —<delimiter>Боскі знак майго збавення ад жалобы па Лінор!<delimiter>Дай мне зелля, каб забыцца, каб не помніць пра Лінор!»<delimiter>Крук пракрумкаў: «Nevermore!»
«О вястун, — я ўсклікнуў, — птушка проста ты ці д’яблаў служка!<delimiter>Хай прыслаў цябе нячысты, хай прынёс цябе віхор<delimiter>У бязрадны мой закутак, дзе пануе вечны смутак,<delimiter>Ці пазбаўлюся пакутаў я ля Галаадскіх гор?<delimiter>Ці знайду я панацэю там, ля Галаадскіх гор?»<delimiter>Крук пракрумкаў: «Nevermore!»
«О вястун, — я ўсклікнуў, — птушка проста ты ці д’яблаў служка!<delimiter>Дзеля Бога, што справуе існым ад зямлі да зор,<delimiter>Адкажы душы гаротнай, ці ўзляціць яна ў зіхотны<delimiter>Райскі сад да бессмяротнай, што завецца там Лінор?<delimiter>Да святой, якой анёлы кажуць там цяпер «Лінор»?<delimiter>Крук пракрумкаў: «Nevermore!»
«Хай жа гэта слова стане знакам нашага расстання! —<delimiter>Крыкнуў я. — Туды вяртайся, скуль прынёс цябе віхор!<delimiter>І не ўздумай неўзаметку скінуць мне пяро, як сведку<delimiter>Злой хлусні сваіх адведкаў, і не трэба так ва ўпор<delimiter>Мне ў душу глядзець, і з бюста прэч нясі свой чорны ўбор!»<delimiter>Крук пракрумкаў: «Nevermore!»
З той пары крумкач закляты, з бюста бледнага Палады<delimiter>Не злятаючы ніколі, прымасціўся насупор,<delimiter>Ён вачыма патарочы, соннымі, за мною сочыць<delimiter>І пад лямпай цень свой змрочны, на падлозе, распасцёр,<delimiter>І душой я з таго ценю нізашто цяпер да зор<delimiter>Не ўзлячу, о nevermore!