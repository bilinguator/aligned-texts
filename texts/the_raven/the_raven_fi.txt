Edgar Allan Poe
<h1>Korppi</h1>
Murhein istuin puoliyöhön, jääden kirjain ääreen työhön,<delimiter>muinaisajan unhotettuin salaistietoin harkintaan.<delimiter>Pääni kun jo painui melkein, kuului takaa oven telkein<delimiter>nakutus, mi oudoin elkein tikutteli hiljaa vaan.<delimiter>»Joku vieras siellä», mietin, »nakuttelee sisään vaan.<delimiter>— Muuta ei se olekaan».
Menneet oli, tuskaa tuoden, viime hetket vanhan vuoden,<delimiter>hiillos vielä lekkui, luoden virvakuvat lattiaan.<delimiter>Istuin kiusaantunein aivoin, turhaan kirjojani kaivoin,<delimiter>murhein muistin, sielun vaivoin, mennyttä Lenooraa vaan,<delimiter>säihkyvää, mi taivahissa Lenoorana tunnetaan,<delimiter>mut on täällä nimi vaan.
Hiljaa heilui silkkikaihdin, kahinat ja kuiskeet aihdin, —<delimiter>mieli salaa tunsi kammon, jot’ ei ennen konsanaan.<delimiter>Viihtäin sykähdystä somaa, vakuuttaa koin alinomaa:<delimiter>»Vieras, joll’ ei suojaa omaa, pyrkii siellä sisään vaan,<delimiter>joku myöhästynyt vieras pyrkii siellä sisään vaan.<delimiter>Muuta, vai, se oisikaan?»
Päättävästi, ilman muuta lähestyin mä oven suuta:<delimiter>»Herra, taikka rouva», lausuin, »mieleni on pahoillaan;<delimiter>mutta uinahtaa ma taisin, — ehkä sisään pyytää saisin;<delimiter>en mä ensin kuullut laisin, — nakutettiin hiljaa vaan,<delimiter>tuskin nakutuksen kuulin»; — selälleen jo oven saan:<delimiter>yö se vain loi varjojaan.
Katsoin yöhön hämmästyksin, haavein seisomaan jäin yksin,<delimiter>toivon, pelon värähdyksin heityin hurjaan unelmaan.<delimiter>Syvä hiljaisuus ei laannut, merkkiä en yöstä saanut:<delimiter>»Pois», ma mietin, »varjoon taannut», — ja »Lenoora?» äänsin vaan,<delimiter>äänsin nimen tuon, ja kaiku soi, »Lenoora!» hiljaa vaan;<delimiter>muuta en mä kuullutkaan.
Huoneeseen ma hoippuin kuljin, kiihtyneenä oven suljin;<delimiter>taas jo siinä nakutettiin, vielä melkein lujempaan.<delimiter>»Varmaan», sanoin, »joku tuolla ikkunan on ulkopuolla;<delimiter>katsotaan, — vois viluun kuolla! — selon tästä kyllä saan!<delimiter>Hetkeks, sydän parka, tyynny! — selon tästä kyllä saan:<delimiter>Varmaan se on tuuli vaan!»
Lasin auki revin riuhtoin; — sisään, siipiänsä viuhtoin,<delimiter>mahtavana korppi lensi ikäkaudet harteillaan.<delimiter>Minuun tuskin katsoi kohti, liikkeitään se tyynnä johti,<delimiter>kuin ois herra, joka tohti, suoraan oven kamanaan;<delimiter>Pallaan kuvapatsaan päälle leijas oven kamanaan,<delimiter>kääntyi päin, — jäi istumaan.
Lintu siin’ ei hievahdakaan; vaikka tunsin tuskan vakaan,<delimiter>niin tuo arvokkuus ja pöyhkeys sai mun ääneen nauramaan:<delimiter>»Kävit mustatakkein pukuun, mut et pääse pyhäin lukuun;<delimiter>vanha korppi, hornan sukuun kyllä kuulut öisen maan! —<delimiter>Saisko nimes ehkä tietää, julma aave öisen maan?» —<delimiter>Korppi huus: »Ei milloinkaan.»
Oudoltahan lintu näytti, joka noin vaan kieltään käytti,<delimiter>joskin lie sen puheess’ ollut sisällystä vähän vaan;<delimiter>sillä siit’ ei pääse arvoin, jotta kuolevaisen karvoin<delimiter>vastaanotat linnun harvoin oves päälle istumaan,<delimiter>Pallaan kypärälle linnun, joka väittää tolkussaan<delimiter>nimekseen: »Ei milloinkaan.»
Korppi istui arvokkaasti, patsaaltaan se tuon vain haasti,<delimiter>vain tuon lauseen, kuin ois siihen tyhjentänyt sieluaan.<delimiter>Hiljaisuus tuo painostusta, — liikukaan ei lintu musta, —<delimiter>en voi estää huokausta: »Veikot meni menojaan;<delimiter>pian tuokin lähtee, niinkuin toivo meni menojaan! —<delimiter>Lintu huus: »Ei milloinkaan.»
Vastaus, soiden puhein selkein, sai mun äimistymään melkein,<delimiter>mut jo mietin: »yhteen sanaan supistuu sen tiedot vaan;<delimiter>herra sillä ollut lie nyt, jolt’ on onni kaikki vienyt,<delimiter>jok’ on elon tuskat tiennyt, kunnes huutoon ainoaan<delimiter>puhkes toivo mennyt, puhkes vaivat, pettymykset maan,<delimiter>— huutohon: ’Ei milloinkaan’».
Kesken tuskaa tavantakaa hymyyn sai mun korppi vakaa,<delimiter>siirryin sohvaani ja istuin vaiti sitä tarkkaamaan.<delimiter>Patjain kirjosilkkiin vaipuin, haaveihin ja suruun taipuin,<delimiter>mietin unelmin ja kaipuin, mikä ennen olikaan<delimiter>tulo linnun aavemaisen, mikä mieli olikaan<delimiter>huudon tuon: »Ei milloinkaan.»
Istuin, tehden arveluita, sanaakaan en haastaa suita,<delimiter>korpin tuiottavat silmät tunki sydänsopukkaan,<delimiter>Seikkoja vain mietin noita, päätäni en nostaa koita,<delimiter>painoin patjain purppuroita, lamppu kun loi valoaan;<delimiter>oi, ei näitä purppuroita, kun luo lamppu valoaan,<delimiter>hän nyt paina milloinkaan!
Ilma tahmenevan näyttää, ambratuoksut huoneen täyttää,<delimiter>on kuin jalat enkeleiden helkkyis kivilattiaan.<delimiter>»Oi», ma huusin, »sieluus soivat taivaanviestit, jotka voivat<delimiter>sulle tuoda rauhan hoivat, — jätä lempes unhoon vaan!»<delimiter>Hengitä, saa sielus hoivat, — jää Lenoora unhoon vaan!»<delimiter>Korppi huus: »Ei milloinkaan».
»Profeetta sa hurjamainen! — lintu, taikka paholainen! —<delimiter>lienet Kiusaaja, tai lienet säiltä tullut suojustaan:<delimiter>— Kaikki multa alas raasta! — pois saat lumeet riistää maasta,<delimiter>pois tän kauhuin kodin laasta, — mutta suo mun tietää vaan,<delimiter>eikö balsamia löydy, — saako hoivaa teillä maan?»<delimiter>Korppi huus: »Ei milloinkaan.»
»Profeetta sa hurjamainen! — lintu, taikka paholainen!<delimiter>kautta taivaan, kautta Luojan, vannotan sua sanomaan:<delimiter>Jälkeen elontieni karmaan, sielu Eedenissä varmaan<delimiter>vielä kohdannee tuon armaan, mi Lenooraks mainitaan.<delimiter>immen säihkyvän ja armaan, mi Lenooraks mainitaan?» —<delimiter>Korppi huus: »Ei milloinkaan.»
»Pois, sa hornanviesti uusin, lintu, paholainen!» huusin,<delimiter>»ulos myrskyyn jälleen lähde, öiseen maahas kamalaan!<delimiter>Ei saa höyhen jäädä tuonne, — pois sun valhees joka juonne!<delimiter>Jätä rauhaan tämä huone! — patsaan päältä pois nyt vaan!<delimiter>Et saa sydäntäni raastaa, — ulos ikkunasta vaan! —<delimiter>Korppi huus: »Ei milloinkaan.»
Liikkumatta korppi siellä yhä vielä, — aina vielä, —<delimiter>Pallaan valjun kuvan päällä istuu tyynnä paikallaan.<delimiter>Aavemaisen kiillon luovat korpin silmät pahansuovat,<delimiter>kun lyö lampun valojuovat linnun varjon lattiaan.<delimiter>Ja mun sieluni, min varjo lannistaa on lattiaan,<delimiter>ei voi nousta — milloinkaan.