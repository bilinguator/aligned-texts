Edgar Allan Poe
<h1>La korvo</h1><delimiter>Elangligis Kalocsay Kálmán
Foje, en la hor’ noktmeza pri volumo stranga, peza<delimiter>de scienc’ forgesiĝinta mi meditis kun enu’.<delimiter>Preskaŭ dorme, jam klinkape, jen, ekaŭdis mi, ke frape,<delimiter>sur la ĉambropordo skrape, skrape sonas eta bru’.<delimiter>“Vizitanto”, mi murmuris, “sin anoncas per ĉi bru’,<delimiter>certe, jes, nenio plu.”
Ah, memoro tro preciza! Regis la decembro griza,<delimiter>fantomombrojn flam’ mortkriza ĵetis jam tra l’ fornotru’.<delimiter>Mi sopiris je l’ mateno, lege fuĝis de l’ ĉagreno<delimiter>pri ŝi, fea fenomeno supre trans ĉiela blu’,<delimiter>kiun anĝelar’ Lenora nomas trans ĉiela blu’,<delimiter>tere — ne nomata plu.
Min la trista, silksusura flustro de l’ kurten’ purpura<delimiter>skurĝis nun ĝis plej fantasta, ne sentita animsku’.<delimiter>Por ke l’ koro pli kviete batu, diris mi ripete:<delimiter>“Vizitanto enirpete frapas ĉe la ŝlosiltru’,<delimiter>nur malfrua vizitanto frapas ĉe la ŝlosiltru’,<delimiter>certe, jes, nenio plu.”
Repreninte miajn fortojn, post hezit’ mi riskis vortojn:<delimiter>“Ho, sinjor’ aŭ sinjorino, min pardonu pro l’ malfru’,<delimiter>sed la dormo min katenis, kaj vi tiel kaŝe venis,<delimiter>tiel mallaŭtpaŝe venis, kun tiel necerta bru’,<delimiter>ke mi dubis”. Kaj la pordon mi malfermis vaste. “Nu?”<delimiter>Nigra nokt’, — nenio plu.
Gapis mi al nokt’ senlima, kaj mi havis, duba, tima,<delimiter>revojn, kiajn ne riskis revi mortema individu’.<delimiter>Sed silent’ senrompa tronis, signon la mallum’ ne donis,<delimiter>nur la vort’ Lenora sonis, flustre sonis, fojojn du,<delimiter>mi ĝin flustris, kaj la eĥo ĝin reflustris, fojojn du,<delimiter>tio nur, nenio plu.
En la ĉambron mi reiris, brule la anim’ deliris,<delimiter>kaj jen, ree, nun pli laŭte, sonis la pretera bru’.<delimiter>“Certe io en la strato bruas sur fenestra lato,<delimiter>tuj mi vidos, kia bato estas ĉi mistera bru’.<delimiter>Kor’! Trankvilon! Mi esploros kaŭzon de l’ mistera bru’,<delimiter>vento nur, nenio plu.”
Mi la ŝutrojn suprentrenis, kaj jen, flirte enpromenis<delimiter>granda Korvo el la sanktaj tagoj de la Tempa Fru’,<delimiter>sen kapklino dum enveno kaj sen halto kaj sen ĝeno,<delimiter>kun tre moŝta lordmieno ĝi enflugis al statu’,<delimiter>super mian ĉambropordon flugis al Pallas-statu’,<delimiter>sidis jam, nenio plu.
Kvankam en humor’ malbona, ridis mi je l’ bird’ ebona,<delimiter>je l’ majesta, grav-impona sintenad’ kaj korpkonstru’:<delimiter>“He, eĉ kun ŝirita kresto certe ne sentaŭga besto.<delimiter>Korv’! Portita per tempesto de la bord’ de l’ Nokta Flu’,<delimiter>diru vian sinjornomon ĉe l’ Plutona Nokta Flu’!<delimiter>Grakis ĝi: “Neniam plu.”
Ĝin la rusta bird’ eldiris tiel klare, ke mi miris,<delimiter>kvankam ne tro multan sencon havis ĝia klaĉa bru’,<delimiter>sed asertas mi decide, ke neniam vidalvide<delimiter>al vivul’ sin montris side tia birdo sur statu’,<delimiter>tia bird’, aŭ best’ sovaga, super pordo, sur statu’.<delimiter>Kun la nom’: Neniam Plu.
Nun la korvo sidis mute, kvazaŭ en ĉi vortojn tute<delimiter>enverŝinte la animon, sidis sur la brust-statu’,<delimiter>diri pluon eĉ ne provis, nek eĉ unu plumon movis,<delimiter>ĝis mi pene diri povis: “De mi iris ĉiam plu<delimiter>amikar’, esperoj, morgaŭ iros ankaŭ ĝ i jam plu…”<delimiter>Grakis ĝi: “Neniam plu.”
Nun min vere frapis miro pro l’ trafeco de l’ rediro.<delimiter>“Eh, sen dub’, jen estas ĝia tuta stoko kaj instru’!<delimiter>Certe havis hom ĝin mastre, kiun Fato malbonastre<delimiter>persekutis, ĝis li laste kantis jam ĉi vortojn du,<delimiter>post mortkantoj pri l’ Espero lace veajn vortojn du<delimiter>de l’ refren’: “Neniam plu.”
Sed devigis min la vido de la bird’ eĉ nun je rido.<delimiter>Mi fotelon rulis kontraŭ pordo, birdo kaj statu’,<delimiter>sur velurkusenoj, side, mi min fiksis vid-al-vide,<delimiter>“Kion volas,” mi medite pensis, “Bird’ el Tempa Fru’,<delimiter>fata, kruda, kurioza Korvo el la Tempa Fru’<delimiter>per ĉi grak’: “Neniam plu.”
Mi meditis kaj konjektis, al la bird’ jam ne direktis<delimiter>vortojn, sed ĝiskore boris brulaj birdokuloj du.<delimiter>Kaj la kapon mi dum penoj de meditoj kaj divenoj<delimiter>klinis al velurkusenoj sub lampluma flava flu’,<delimiter>al velur’ viola, kiun, sub lampluma flava flu’,<delimiter>premos ŝ i — neniam plu.
Nun — parfumon, nevidate, incensujo ŝutis flate,<delimiter>la tapiŝon danc’ serafa tiklis, tintis trila bru’.<delimiter>“Jen” mi kriis, “la Sinjoro sendis ĝin per anĝel-ĥoro,<delimiter>jen nepenthe! De l’ memoro vin nun savos ties ĝu’!<delimiter>Trinku do! Al vi Lenora n forgesigos ties ĝu’!”<delimiter>Grakis Korv’: “Neniam plu!”
“Birdo kun profetkapablo! Bird’!” mi kriis, “aŭ diablo!<delimiter>Ĉu l’ Tentanto, ĉu tempesto sendis vin por kordetru’,<delimiter>eĉ ŝirite ne fleksebla! En missorĉa dom’ funebra,<delimiter>kie la Hororo febra hejmas, diru, diru, ĉu<delimiter>estas en Gilead’ balzamo? Pasos mia viv-enu’?”<delimiter>Grakis Korv’: “Neniam plu!”
“Birdo kun profetkapablo! Bird’!” mi kriis, “aŭ diablo!<delimiter>Saman havas ni ĉielon, saman Dion, diru, ĉu<delimiter>mi, ŝarĝita de ĉagreno, renkontiĝos en Edeno<delimiter>kun ŝi: fea fenomeno supre, trans ĉiela blu’,<delimiter>kiun anĝelar’ Lenora nomas trans ĉiela blu’?”<delimiter>Grakis Korv’: “Neniam plu!”
“Diru ĝin adiaŭkante!” kriis mi, saltleviĝante.<delimiter>“Bird’ aŭ monstro! En tempeston flugu, al Plutona Flu’!<delimiter>Eĉ plumet’ ne restu, signe: kion vi mensogis nigre,<delimiter>restu mi en sol’, rezigne, portu vin for de l’ statu’,<delimiter>bekon for el mia koro, korpon for de la statu’!”<delimiter>Grakis Korv’: “Neniam plu!”
Kaj la Korvo nur rigide restas side, restas side,<delimiter>sidas eĉ nun superporde, sur pala Pallas-statu’,<delimiter>en okuloj kun aspekto de demono dum sonĝ-plekto…<delimiter>Planke, kun fantom-efekto, ondas nigra ombroflu’,<delimiter>kaj animo mia el ĉi nigre onda ombroflu’<delimiter>levos sin — neniam plu.