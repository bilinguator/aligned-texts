ედგარ ალან პო
<h1>ყორანი</h1><delimiter>მთარგმნელი: ალექსანდრე ელერდაშვილი
ერთხელ ღამით ფიქრთა შუა დაღლილობამ შემიტყუა<delimiter>და ვთქვი — ალბათ, სევდა თუა, ამ ძველ წიგნებს ვფურცლავ ოდეს…<delimiter>ძილს ვებრძოდი მთელი ღამე, კაკუნი რომ მომესმა მე,<delimiter>თითქოს ვიღაც ანდა რამე კართან შინ მე მომდგომოდეს,<delimiter>„სტუმარია?! — ვეჭვობ, რომ სხვა კართან ვინმე მომდგომოდეს<delimiter>და სათქმელი რამე ჰქონდეს“.
თითქოს მახსოვს, ვგრძნობდი რასაც — დეკემბერსაც და მის ქარსაც,<delimiter>თითქოს სურდა ბუხრის ალსაც — იატაკზე ჩრდილად ხტოდეს…<delimiter>გულს კი სურდა ძლიერ დილა და თვით წიგნმაც გააწბილა,<delimiter>რომ იქ შვება ვერ იხილა, რომ ის მარად ხსოვნით კრთოდეს<delimiter>და შორეულ ქალწულ ლენორს, ვით ანგელოზს, შეჰხაროდეს,<delimiter>თუმც იმედი არც რამ ჰქონდეს.
მარჯნისფერი აბრეშუმის ფარდის — მისი შარიშურის —<delimiter>ხმაც მზარავდა და ღარავდა გულს შიშით, რაც დღემდე მომდევს,<delimiter>ჯერ უცნობი რაღაც ელდით მეც და გულიც მთლად გავხელდით:<delimiter>„სტუმარია — კვლავ ვთქვი — ვეჭვობ, შემოშვებას სხვა რომ მთხოვდეს,<delimiter>სტუმარია ვიღაც… ვეჭვობ, ამის ნებას სხვა რომ მთხოვდეს,<delimiter>ან განზრახვა სხვა რამ ჰქონდეს.
მოვიკრიბე მალე ძალი, კარს შევავლე უმალ თვალი,<delimiter>ვკითხე: „კაცი ხარ თუ ქალი?! — მაპატიე მე, არმცოდნეს,<delimiter>არ ველოდი კაკუნს ღამე, მთვლემარს მესმა ოდეს ხმა მე,<delimiter>ვერც გავიგე სიტყვა რამე  კარზე ვინმე მომძახოდეს“…<delimiter>გავხსენ კარი და ვიფიქრე, იქ წყვდიადი დამხვდა ოდეს,<delimiter>ვეჭვ, სამზერი სხვა რამ მქონდეს.
მივაშტერდი წყვდიადს ასე, შიშითა და გზნებით სავსე,<delimiter>მე იმ ნატრულს დავემსგავსე, ვისაც სურს, რომ შუქი კრთოდეს,<delimiter>თუმც არ ჰკვეთდა სხივი წყვდიადს და არც ბგერა — დუმილს, ფრიადს,<delimiter>მხოლოდ სურვილს ვგრძნობდი დიადს, ექოსავით რომ მოჰქონდეს<delimiter>სივრცეს სიტყვა — „ლენორ… ლენორ…“ და ჩემს ირგვლივ მიმოჰქონდეს…<delimiter>სხვა სურვილი არც რამ მქონდეს.
მოვბრუნდი და ვიგრძენ სრული მგზნებარებით თრთოდა სული<delimiter>და ვშიშობდი, აწ სარკმელზე ის კაკუნი განმეორდეს,<delimiter>მართლაც მესმა მძლავრად ისევ და ვთქვი — „ეჭვებს რატომ ვისევ?!<delimiter>გამოვაღებ სარკმელს ისე, სული ძლიერ რომ არ თრთოდეს,<delimiter>ვნახავ, იქნებ ქარს სწადია — რაღაც უცნაურად ქროდეს<delimiter>და ხმაც უცნაური ჰქონდეს“.
გავაღე და ზევით-ქვევით მოფართხალე ფრთების ქნევით<delimiter>იქ ყორანი დამხვდა წინ და შემოფრინდა შიგნით ოდეს,<delimiter>მედიდურად მე გამშორდა და ვით ლედიმ ანდა ლორდმა,<delimiter>ჩამიარა შორი-შორ და კართან ახტა, თითქოს მოსდევს<delimiter>ძველი ჯავრი პალადასი, რომ მის ბიუსტს დასჯდომოდეს, —<delimiter>თითქოს ჯავრი ახლაც ჰქონდეს.
შევხედე და სევდის ნაცვლად გავხალისდი — ისე მკაცრად<delimiter>იჯდა თითქოს მთვლიდა არც რად… ჰგავდა ბრძენს და ყოვლისმცოდნეს.<delimiter>ვუთხარ: „ვატყობ, არ ხარ მხდალი, თუმც მზერა გაქვს ერთობ მწყრალი,<delimiter>მედიდურად გიჭრის თვალი… სჭვრეტ ღამეულ ბრალს და ცოდვებს..<delimiter>მაშ, სახელიც მითხარ… იქნებ ჯოჯოხეთურს მეტყვი ბოდვებს…“<delimiter>და თქვა სიტყვა — „არასოდეს!“
ყორნის სიტყვას ყური როცა მოვკარ, ფრიად გამაოცა,<delimiter>საშველი კი არც მან მომცა, სული სევდით რომ არ ძრწოდეს…<delimiter>ან უნახავს ნეტავ ვინმეს, შესწრებია მხეცს ან ფრინველს,<delimiter>რომ ოთახში შეძლებს იმდენს, შეეღწიოს შიგნით ოდეს,<delimiter>უმალ კართან შემოდებულ ბიუსტს თავზე დასჯდომოდეს<delimiter>და თან ეთქვას „არასოდეს“?!
ეს თქვა მხოლოდ შემზარავად და ბიუსტზე კვლავ უძრავად<delimiter>იჯდა… თითქოს ერთ სიტყვაში მთელ ძალას და სულს აქსოვდეს…<delimiter>ფრთის შექნევაც კი არ სცადა, არაფერი მითხრა სხვა და<delimiter>მე ვთქვი — „წავა ესეც ხვალ და მოისურვებს, რომ გამშორდეს,<delimiter>როგორც ყველა მეგობარი და იმედიც აღარ მქონდეს…“<delimiter>მან დამჩხავლა — „არასოდეს“.
დავუბრუნდი შიშით დუმილს, ჩხავილი რომ შეწყდა სტუმრის,<delimiter>„მგონი, ერთი სიტყვა იცის — ვთქვი — ვეჭვობ, რომ სხვას ამბობდეს…<delimiter>ალბათ, ვინმე ბედკრულს ჰყავდა მიჩვეული, ის კი თხზავდა<delimiter>სევდით ლექსებს კვლავ-და-კვლავ და სურდა, ასე დასძახოდეს<delimiter>მას ყორნის ხმაც… უიმედო სევდით სავსე დასძახოდეს:<delimiter>„არა, არა…. არასოდეს…“
ჩემს სევდიან სულს თუმც მალე კვლავ ღიმილით მივეძალე,<delimiter>სავარძელი დავდგი ახლოს ყორანთან და კართან ოდეს,<delimiter>რბილ ხავერდზე მჯდომმა თავი მივეც ფიქრებს, ის კი _ შავი,<delimiter>მწუხარე და შემზარავი ხმით ცდილობდა, კვლავ ჩხაოდეს,<delimiter>ვით ბნელეთის მოციქული ერთი სიტყვით დამჩხაოდეს<delimiter>და ამბობდეს — „არასოდეს“.
ასე ვიჯექ სავსე ეჭვით, ღრმა დუმილში ხანგრძლივ შეჭრით,<delimiter>ფრინველი კი თვალთა ცეცხლით თითქოს გულში შემომჭროდეს,<delimiter>მე იდუმალ ფიქრთა შორის ხავერდებზე წამოწოლილს,<delimiter>შუქს მაფენდა ლამპიონის სხივი ისე, თითქოს კრთოდეს<delimiter>იისფერად სატრფოს ხსოვნა… მსურდა, კარს ის მოსდგომოდეს,<delimiter>თუმც არ მოვა არასოდეს.
მერე ვიგრძენ რაღაც შვება, მოფარფატე ნება-ნება,<delimiter>თითქოს ჩემთან სურნელება სერაფიმთა იფრქვეოდეს,<delimiter>„ო, საბრალოვ! — თავს შევძახე — აწ ღვთიური შვება ნახე,<delimiter>მოჩანს ანგელოზთა სახე, რომ შენს ხსოვნას შვება ჰქონდეს…<delimiter>რომ ლენორი დაივიწყო… რომ ლენორი არ გახსოვდეს…<delimiter>და მომესმა — „არასოდეს!“
ვკითხე — „გიმზერ ნათელმხილველს თუ ეშმაკთან ჩვეულ ფრინველს,<delimiter>რომელ მაცდურ ქარს ეწადა, შენთან ერთად აქეთ ქროდეს?!<delimiter>რად მეწვიე უდაბურ და ბნელ მხარეში… ან რა გსურდა?!<delimiter>უშიშრობა შენი მშურს და გთხოვ — მართალი მითხარ!… გთხოვ დღეს!<delimiter>გალაადის ნაპირს ჩემთვის თუ აქვს შვება? — მითხარ!.. გთხოვ დღეს!“<delimiter>და მომესმა — „არასოდეს!“
ვკითხე — „გიმზერ ნათელმხილველს თუ ეშმაკთან ჩვეულ ფრინველს?!<delimiter>ღმერთს გაფიცებ, ვისგან მადლიც გვსურს, ორივეს მოგვფენოდეს,<delimiter>მითხარ, ჩემს სულს ეღირსება, თუნდ ედემში ჰქონდეს შვება,<delimiter>თუ ექნება იმის ნება, წმინდა ქალწულს შეჰხაროდეს,<delimiter>ლენორს ხელის შესახებად უხმობდეს და შესძახოდეს?!“<delimiter>და მომესმა — „არასოდეს!“
„მაშ, ამ სიტყვით გამეცალე, გადი გარეთ ქარში მალე,<delimiter>ფრინველი ხარ თუ ეშმაკი?! — სჯობს, გზა ჯოჯოხეთში გქონდეს!…<delimiter>სჯობს, კარისკენ გაემართო, სულს ცრუ გზნება არ დამართო,<delimiter>მე დამტოვე ისევ მარტო… მოშორდები ბიუსტს ოდეს,<delimiter>სჯობს ჩემს გულსაც შენი კლანჭი აღარასდროს დასტყობოდეს!…“<delimiter>და მომესმა — „არასოდეს!“
მივაშტერდი ყორანს მყის და — ის უძრავად ზის და ზის და —<delimiter>თითქოს ბიუსტს პალადისას საუკუნოდ დასჯდომოდეს,<delimiter>მზერაც თითქოს გაუქვავდა, მეოცნებე დემონს ჰგავდა,<delimiter>და მის ჩრდილქვეშ ვიგრძენ კვლავ და მივხვდი, სული უნდა ძრწოდეს,<delimiter>ყორნის ჩრდილში ჩაფერფლილ სული, მარად უნდა ძრწოდეს,<delimiter>და არ აღდგეს არასოდეს!