Edgar Allan Poe
<h1>U corbu</h1><delimiter>Traduzione di Matteu Cirnensi.
Una volta, versu mezzanotte, quandu meditava, debule è fatigatu, sopra un preziosu è curiosu libru, di scurdata teoria, quandu era nant’u puntu d’addurmintà mi, tutt’ad un trattu intesi cum’un pichjulime, di qualchi d’unu chi minava pianu pianu à a porta di a mio camara: «Ghjè qualchi d’unu— murmurai — qualchi d’unu chi mi vole vede, chi pichja à a porta di a mio camara; ùn hè ch’è quessa è nulla di più.»
Ah! sciuplicatamente m’avvengu chi ghjeramu in lu fridosu dicembre, è chi ogni tizzone mercava u sulaghju di u spechjulume di a s’angunia. Cun ardore desiderava chi vinissi a matina; in vanu m’era sfurzatu di piglià in i mio libri una posa à a mio tristezza, à a mio tristezza per a mio Leonora morta, per a preziosa è sfulgurente giovana, chi l’anghjuli chiamanu Leonora — e chi qui un si chiamerà mai più!
È u tristu è vagu murmuriu di e tendine purpurine mi penetrava, m’impia di fantastiche paure, incunnusciute da mè fin’à stu ghjornu, à tal puntu chi per fà cessà u scumbugliu di u mio core, mi rizzai, ripetendu «Ghjè qualchi dunu chi vole entre in la mio camara, ghjè quessa è nunda d’altru.»
A mio anima à ‘ssu mumentu s’intese più forte. È senza tardà un mumentu di più: «Sgiò — dissi — o signora, imploru u vostru perdonu; ma u fattu si stà chi durmia è site venutu minà cusi pianu, si dolcemente avete pichjatu à a porta di a mio camara, chi hè prova s’io v’aghju intesu.» È tandu spalancai a porta, ùn vidi nunda d’altru ch’è u bughju, nunda d’altru!
Guardendu bè in u bughju, restai abbacciacatu di timore, di dubitu, sunniendu sonnii chi mai nimu avia mai arditu sunnià; ma u silenziu ùn fù inturbiditu è a tranquillità ùn dede nessun segnu, a sola parolla detta, fù u nome chjuchjulatu: «Leonora!» Era eo chi u chjuchjulai, è un ecu, burbuttò à u so tornu ste parolle «Leonora!» Solu stu nome è nient’altru.
Rientrendu in camara mea, è sentendu in me tutt’a mio enima incesa, intesi prestu un colpu più sculpitu, ch’è tutti l’altri. «Sicuramente — dissi — sicuramente ci hè qualcosa à e ghjelusie di a mio finestra; videmu ciò ch’ell’hè, è espluremu stu misteru. Ghjè u ventu è nunda d’altru.»
Puntai allora l’albette, è cun un tumultuosu sbattulume d’ale, entrò un maestosu corbu degnu di l’antichi ghjorni. Ùn fece a minima reverenza, ùn si restò mancu, ùn ebbe nissun esitu; ma cun eria signurile, s’appullò sopra a porta di a mio camara; s’appipulò, si stallò è nunda di più.
Allora, ’ss’acellu negru, per via di a serietà di u so mantenimentu, è a severità di a so tenuta, purtendu a mio imaginazione à a risa: «Benchi u to capu — li dissi — sia senza uppaca è senza cimiere, certu ùn si micca un vigliaccu, lugubre è anticu corbu, viaghjadore pertitu da e rive di a notte. Dì mi qual’ell’hè u to nome di sgiò à e rive di a notte duve stà Plutu!»<delimiter>U Corbu rispose: «Mai più!»
Fui smaravigliatu chi ‘ssu disgraziosu acellu, capissi cusì facilmente a parolla, ben chi a so risposta ùn avessi micca gran sensu, è ùn mi fussi micca di gran succorsu; perchè duvemu sapè chi mai fù datu à un omu vivu di vede un acellu sopra a porta di a so camara, un acellu o una bestia nant’una statula, sopr’a porta di a so camara, è chjamendu si di un nome cum’è mai più!
Ma u corbu, spendicatu sulitariamente, nantu u bustu placidu, ùn disse ch’è ’ssa sola parolla, cum’è s’in ’ssa sola parolla, sperghjissi tutt’a so enima. Ùn disse nunda di più; ùn ruminicò manc’una piuma fin’à ch’io mi pigliò à murmurà debulemente: «D’altri ami chi so digià bulati luntanu da mè; versu a mattina ellu dinù mi lascerà, cume e mio anziane speranze.
L’acellu disse allora: «Mai più!» Sutrinnendu à u rimore di sa risposta ghjttata cun tantu galabu: «Senza dubbiu — dissi — ciò ch’ellu prununcia ghjè a sola cosa ch’ellu sà, ch’ellu hà pigliata da qualchi padrone sfurtunatu, chi a disgrazia spietata hà perseguitatu senza requie finu à chi e so canzone ùn avessinu più ch’una sola riturnella, finu à chi u De Profundis di a so speranza ebbi pigliatu ‘ssa melanconica riturnella «Mai più!»
Ma u corbu inducendu torna tutt’a mio trista enima à ride, rutulai subitu una sedia à cuscini in faccia di l’acellu, di a statula è di a porta; allora, inoltrendu mi in lu villutu, m’applicai à incatinà l’idee à l’idee, circhendu ciò chi s’acellu augurale di l’antichi ghjorni, cio chi ’ssu tristu, disgraziosu, sinistru, magru è sfilanciatu acellu di l’antichi ghjorni, vulia fà capisce, rachjendu u so mai più!
Mi tenia cusi, sunniendu, ma ùn addirizzendu più una sillaba a l’acellu, di u quale l’ochji ardenti mi brugiavanu avà fin’à u core; circai d’induvinà quessa, è altre cosi, u mio capu accumudatu nant’u villutu di u cuscinu carizzatu da u lume di a lampana, ’ssu villutu viulettu carizzatu da a lampana, chi u so capu ad Ella ùn sucigherà più — oh! mai più!
Allora, mi parse chi l’eria s’addensava, profumata da un incensu invisibile, chi bilanciavanu serafini, di i quali u passu strisciava u tapettu di a camara: «Sfurtunatu! — gridai — u to Diu t’hà datu per bia d’i so anghjuli, t’hà inviatu u riposu è u nepenthes in li to ricordj di Leonora! Bei, oh! bei ’ssu bonu nepenthes è discorda ’ssa Leonora persa! U corbu disse «Mai più!»
Prufeta! — dissi — essere di disgrazia! Acellu o demoniu! ma sempre prufeta! ch’è tù sia un inviatu di u diavule, o chi a timpesta t’abbia solu fattu scalà, naufragatu, ma sempre intrepidu, in sta terra deserta, incantatu in sta casa chi frequenta l’orrore — Parla sinceramente ti ne pregu, esiste, dì mi, esiste un balsamu di Ghjudea! Dì, dì, ti ne pregu! U Corbu disse «Mai più!»
Prufeta! — dissi — essere di disgrazia! Acellu o demoniu. Sempre prufeta! Per u celu tesu sopra i nostri capi, per ’ssu Diu che noi aduremu tutt’e dui, di a st’enima carca di dulore, si in u paradisu luntanu puderà basgià una santa ghjuvinotta chi l’anghjuli chjamanu Leonora, basgià una preziosa è splendida ghjovana chi l’anghjuli chjamanu Leonora. U corbu disse «Mai più!»
Chi sta parolla sia l’ultima, acellu o demoniu, ughjulai rizzendu mi. Rientri in la timpesta, rivolta à e rive di a notte di Plutu; ùn lascià qui manc’una piuma negra in ricordiu di a bugia chi a to enima hà articulatu, lascia a mio inviulata sulitudine, lascia stu bustu s’opr’a mio porta; caccia u to bizzicu da u mio core è lampa a to ombra luntanu d’a mio porta!» U corbu disse: «Mai più!»
È u corbu immutabile ghjè sempre stallatu, sempre stallatu nant’u bustu pallidu di Pallade, ghjustu sopr’a porta di a mio camara; è i so ochji hanu sempre tutt’a sembianza di l’ochji di un demoniu sunniente; è u lume di a lampana ruscellendu nant’ad ellu, lampa a so ombra nant’u sulaghju, è a mio anima, fora di u circulu di ’ss’ombra, chi ghjace vacillente nant’u sulaghju, ùn puderà mai alzà si — mai più!