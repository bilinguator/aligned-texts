Edgar Allan Poe
<h1>De raaf</h1><delimiter>Vertaling Carel Alphenaar.
Wie op sombre winternachten, diep verzonken in gedachten,<delimiter>Lezend over duistre machten uit een tijdperk van weleer,<delimiter>Knikkebollend, wil gaan stoppen — ogen geven ’t lezen op — en<delimiter>Wie dan meent te horen kloppen, zachtjes kloppen, zeven keer,<delimiter>Denkt: ’t is een bezoeker, laat nog, zachtjes kloppend, zeven keer.<delimiter>Dat is wat het is. Niet meer.
De midwinterwinden woeien toen ’k mijn voeten voelde schroeien<delimiter>Aan de haard die in zijn gloeien enge schijnsels wierp terneer.<delimiter>Hoe verbeidde ik de morgen. ’k Had mijn boek juist weggeborgen:<delimiter>Geen verlichting voor mijn zorgen — Leonoor kwam telkens weer<delimiter>Voor mijn geest, mijn dierbre dode. Leonoor kwam telkens weer.<delimiter>Hier kent men haar naam niet meer.
’t Ritselend nerveuze deinen van de purperen gordijnen<delimiter>Had mijn krachten ondermijnd en ’k huiverde als nooit weleer.<delimiter>Als een riet stond ik te beven. Om mij iets van rust te geven<delimiter>Blufte ik luid: iemand wil even schuilen in dit hondeweer.<delimiter>Een verlate gast wil even schuilen in dit hondeweer.<delimiter>Dat is wat ik hoor. Niet meer.
Langzaam kwam ik weer op krachten, baas weer over mijn gedachten.<delimiter>‘Vreselijk, ik liet u wachten, lieve dame, of mijnheer,<delimiter>’k Gaf het lezen al haast op en was van plan ermee te stoppen<delimiter>Toen ik zachtjes hoorde kloppen, zachtjes kloppen, zeven keer.<delimiter>’k Was niet zeker maar nu wel, dus treedt u binnen. Wat een eer.’<delimiter>Duisternis alom. Niet meer.
In het duister: diepe lagen, dieper dan ik kon verdragen,<delimiter>Visioenen, flarden, vlagen. Niemand droomde dit ooit eer.<delimiter>En de stilte, als van spoken, bleef van tong of taal verstoken<delimiter>Tot er fluistrend werd gesproken: ‘Leonoor’. Door mij. Een keer.<delimiter>Uit de verte klonk een echo: ‘Leonoor’ als tegenkeer.<delimiter>Dit alleen. Dit ja. Niet meer.
Juist wil ik mij hierin schikken, voel ik weer mijn knieën knikken<delimiter>Want ik hoor nu weer getik en feller dan de voorge keer.<delimiter>Is ’t een luikje soms, dat rammelt? Hoe de boel hier zo vergammelt<delimiter>Dat de raambedekking schrammelt. Zie, hoe ik die geest bezweer.<delimiter>Zwijg, o rikketik van mij, en zie hoe ik die geest bezweer.<delimiter>’t Is de wind die plaagt. Niks meer.
Kloek doe ik het luikje open. Wiekend nog komt aangelopen,<delimiter>Statig stappend, bek halfopen, ’n Raaf, uit fabels van weleer.<delimiter>Zonder aarzeling of tadel, zittend in het nobel zadel<delimiter>Van de allerhoogste adel, strijkt hij op mijn deurpost neer.<delimiter>Strijkt hij op het beeld van Pallas, pal boven mijn deurpost neer.<delimiter>Strijkt en zit en niks, niks meer.
Raaf met ebbenzwarte veren deed mijn smart in vreugd verkeren.<delimiter>Een gezant van hoger sferen: een gevederd kamerheer.<delimiter>‘Is uw kruin dan kortgeschoren, heldenmoed u aangeboren,<delimiter>Uit het schimmenrijk verkoren, daalt gij uit de nachtkust neer?<delimiter>Noem uw hoge naam, bij Pluto, dalend uit de nachtkust neer.’<delimiter>Sprak de vogel: ‘Nimmermeer.’
’k Hoefde niet mijn hoofd te breken. Wat hij zei begreep een leek en<delimiter>’t Beest had groot gemak van spreken. Strekt de tekst hem niet tot eer,<delimiter>Ik maak vele schele ogen nu ik onverwachts kan bogen<delimiter>Op een deurpostbeeld, bevlogen door een ravezwarte heer.<delimiter>Op het borstbeeld van de deurpost zit een ravezwarte heer<delimiter>Die de naam draagt: Nimmermeer.
En de Raaf, zo hooggezeten, had zijn woordenschat versleten,<delimiter>Uitgestort naar beste weten, had zijn ziel geleegd, niet meer.<delimiter>Vredig zat hij in het duister, in de nis als in een kluister,<delimiter>Luisterend naar mijn gefluister: ‘Mijn geliefde vlood al eer.<delimiter>Morgen vliegt gij weg, mijn vogel. Zo vervloog mijn hoop weleer.’<delimiter>Zei de vogel: ‘Nimmermeer’.
Door dit woord, ad rem gesproken, was mijn geloof in hem gebroken.<delimiter>Had hij ’t woord niet opgedoken bij een ongelukkig heer<delimiter>Die zijn leven liet verknallen en die, in de goot gevallen,<delimiter>Dronken, slechts een lied kon lallen over neergang zonder keer?<delimiter>Lijkzang van bedrogen hoop: een neergang zonder ommekeer.<delimiter>Ofwel: nimmer, nimmermeer.
Raaf met ebbenzwarte veren deed mijn smart in vreugd verkeren.<delimiter>’k Zette een fauteuil, een leren, bij mijn nieuwe huisvriend neer.<delimiter>Door te gokken en te gissen, ’t leggen van verbintenissen,<delimiter>Wilde ik zien uit te vissen wat mijn ravezwarte heer,<delimiter>Wat die barse, stuurse, steile, straffe, ravezwarte heer<delimiter>Meende, krassend: ‘Nimmermeer?’
Kon ik het maar achterhalen maar ’k vermocht niet in te dalen<delimiter>In de vogel die zijn stalen ogen in mij boorde als een speer.<delimiter>’k Zat temidden van de tover en ik leunde achterover<delimiter>Op een kussen goudgeloverd, goudgeloverd en van leer.<delimiter>Op dat kussen goudgeloverd, goudgeloverd en van leer<delimiter>Leunt mijn liefste nimmermeer!
’k Voelde d’atmosfeer verdichten, geuren kwamen mij ontwrichten,<delimiter>Kristallijnen toverlichten daalden voor mijn voeten neer.<delimiter>Engelen, door God gezonden, zalving van mijn zielewonden<delimiter>Opdat ik vergeten kon het beeld van Leonoor, zo teer.<delimiter>Met vergetelgeuren wissen: ’t beeld van Leonoor, zo teer.<delimiter>Sprak de vogel: ‘Nimmermeer.’
‘Monsterlijke onheilsbode, veren demon die ik noodde,<delimiter>Vrind van Satan of een blode die een stormwind wierp terneer,<delimiter>Desolaat maar ongebroken op mijn bange huis gedoken<delimiter>Dat door leed is opgebroken, zeg me eerlijk, zwarte heer,<delimiter>Zeg mij, zeg mij, wacht mij ooit vertroosting, zwarte heer?’<delimiter>Sprak de vogel: ‘Nimmermeer.’
‘Monsterlijke onheilsbode, veren demon die ik noodde,<delimiter>Ongevallig aan mijn Gode, aan mijn eigen Lieve Heer,<delimiter>Zeg een mens die diep moet rouwen of hij ooit zijn hoop mag bouwen<delimiter>Op het weerzien met zijn trouwe Leonoor — bij ’t englenheir?<delimiter>Met mijn liefste aller vrouwen: Leonoor — bij ’t englenheir?<delimiter>Sprak de vogel: ‘Nimmermeer.’
‘Dit is het signaal tot scheiden, boze vogel. Jou verbeiden<delimiter>Ze in de hel, dus moet jij glijden in die zwavelpoel terneer.<delimiter>Laat vooral geen zwarte veren ter herinnering aan het zeer en<delimiter>Stoor mijn eenzaamheid niet, keer en ’k duld je aan mijn deur niet meer.<delimiter>Trek je snavel uit mijn hart. Vertoon je aan mijn deur niet meer.’<delimiter>Sprak de vogel: ‘Nimmermeer.’
En de Raaf blijft rustig zitten. Zit zijn veren om te spitten.<delimiter>Lijkt aan ’t Pallasbeeld te klitten. Jammer, ik heb geen verweer.<delimiter>En zijn ogen hebben alles van een demon, niets van Pallas.<delimiter>Door het kaarslicht schiet nogal ’s Ravenschaduw heen en weer<delimiter>En mijn ziel, die in die schaduw op de grond drijft heen en weer,<delimiter>Die verheft zich — nimmermeer!