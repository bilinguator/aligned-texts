Едгар Алан По
<h1>Гарванот</h1><delimiter>Македонскиот препев е од Гане Тодоровски.
Еднаш среде полноќ една, покрај стари книги седнат,<delimiter>дури водев в соба бледна со тајната ука спор,<delimiter>дури дремлив тонев в скука, зачув некој тропнеж тука,<delimiter>зачув некој како чука на портата однадвор.<delimiter>„Некој гостин” — реков, — чука однадвор!”<delimiter>Тоа сал и ниту збор.

Ах, си спомнам, многу јасно: в декемвриска вечер касна,<delimiter>жарта в пепелта што згасна го засени мојот взор.<delimiter>Жедно утрото го пекав; од книгите штуро чекав<delimiter>спас од болот што ме штрека, бол по еден редок збор,<delimiter>збор Ленора, свидна мома, тој ангелски убав створ,<delimiter>Таа вечна неизгор.

А завесата од свила, в пурпур сета што се слила,<delimiter>грозен шун во себе скрила. На ужас се чиниш створ!<delimiter>Па срцето дури бие, јас го молам да се свие:<delimiter>„Некој гост е пти се крие пред портата однадвор —<delimiter>доцен гост е што се крие пред портата однадвор” —<delimiter>Тоа сал и ниту збор!

Веднаш срдито се вденав, мигум својот глас го кренав:<delimiter>„Човек ли сте или жена, простете е мојот збор;<delimiter>врз клепкиве дремка стежна, а пак вие в ноќва мрежна<delimiter>тропнавте со усет нежна на вратата однадвор” —<delimiter>тоа реков, порти ширум отворив и пратив взор —<delimiter>Надвор мрак и ниту збор!

Длабоко во мракот страшен долго стоев втренчен, вџашен,<delimiter>сонувајќи сон незнаен ни на еден смртен створ;<delimiter>Спокој секаде се свлече, мирнотија в ноќта тече,<delimiter>збор единствен што се рече беше тажен, шепнат збор,<delimiter>збор, Ленора, што низ ехо се врати одговор.<delimiter>Тоа сал и ниту збор.

В собата штом дојдов назад, сетив: морници ме лазат,<delimiter>зачув некој како чука пак со удар тап и спор.<delimiter>Па си реков: „дај, ќе идам до прозорецот, да видам,<delimiter>треба сигурен да бидам таен ли е некој створ! —<delimiter>Да се смирам сал за малку од тропнежот однадвор” —<delimiter>Вон сал ветер развигор.

Панѕурите штом ги турнав, прекумене нешто јурна,<delimiter>низ прозорецот се втурна Гарван горд до темен взор.<delimiter>Ни да климне глава само, ни да запре в таа штама,<delimiter>но со лик на лорд ил’ дама к’о што дојде однадвор,<delimiter>врз бистата на Палада, над вратата, овој створ<delimiter>претна, седна и ни збор!

И со таа птица света, што пред малку тука сета<delimiter>одважна и строга сета, почнав чуден разговор:<delimiter>„Бувка немаш да се реси, сепак плашлива ти не си,<delimiter>грозно, страшно сениште си, Брегот ноќен ти е двор —<delimiter>речи, какво име носиш в Плутоновиот ти хор?”<delimiter>Тој сал гракна: „Nevermore!”

Станав плен на почудица, кога таа грда птица<delimiter>ја чув како зборна в мракот сосем јасен одговор!<delimiter>Никој смртен жив створ вака, среде глува ноќна мрака,<delimiter>не чул птица да му грака и да му праќа огнен взор —<delimiter>птица или друга лишка да му праќа огнен взор<delimiter>со збор еден: „Nevermore!”

Гарванот, штом седна таму, еден збор тој гракна само<delimiter>в душа божем тој збор може сам да начне разговор.<delimiter>Друго појќе нид а каже, ни да пафне пердув влажен,<delimiter>дур не сронив мрмор тажен: „Осамен сум долго створ.<delimiter>И ти како мојта Надеж исчезнат ќе бидеш створ!”<delimiter>Тој сал гракна: „Nevermore!”

Изненаден, мигнум трепнав, од одветот негов сепнат,<delimiter>„Сомневање нема”, шепнав, „Се` е тоа празен збор”.<delimiter>Од несреќен стопан сметен, кого пропаст го сплете<delimiter>и го следи уште, ете, до песните преумор,<delimiter>тажачките песни, припев на Надежта непрегор<delimiter>од вечното: „Nevermore!”

Но Гарванот грак што срони, макар тажен, в смев ме гони,<delimiter>па на столот седнав сонлив со втренчен во него взор;<delimiter>Врз кадифе глава веднам, но ми тежи мисла една,<delimiter>мисла тажна, мисла бледна: кој е овој зловест створ?<delimiter>Овој кобен страшен хишник каков ли е судботвор<delimiter>со своето: „Nevermore!”

В плен на такви мисли седев, птицата со глед ја следев,<delimiter>без да речам ниту еден, дури ниту еден збор;<delimiter>В плен на такви мисли вивнат, понабргу потем стивнав<delimiter>и врз кадифе да здивнам, се отпуштив нем и спор,<delimiter>врз кадифето кај Она нема веќе к’о жив створ<delimiter>Пак да седне, „Nevermore!”

Одненадеж, ми се чини, мирис воздухот да прими<delimiter>божем крилни серафими кадат тамјан беспрекор;<delimiter>„Страдалнику”, реков тогај, „Ова дар ти е од бога;<delimiter>по ангели тој ти прати мир и непент којто мати.<delimiter>Испи го и тогај мора да ja заборавиш Ленора!”<delimiter>грак се слушна: „Nevermore!”

„Пророку!”, му реков право, „птица ли си или ѓавол!<delimiter>Сеедно е кој те пратил! Сотона ли, друг ли створ!<delimiter>Полн со очај, смел ил’ злобен, дојден ваму в крајов кобен,<delimiter>в дом кај што цари ужас гробен, дај ми искрен одговор:<delimiter>речи, дали Гилеада има цер за тој што страда?”<delimiter>Тој сал гракна: „Nevermore!”

„Пророку!”, му реков право, „птица ли си или ѓавол!<delimiter>Те колнам во тој што в светот владее над секој створ„<delimiter>Речи и` на мој’ва душа, која јадови ја гушат,<delimiter>дали повторно ќе ја гушка Ленора со љубен вор?<delimiter>Дали пак во далек Еден ќе прегрне свиден створ?”<delimiter>Тој сал гракна: „Nevermore!”

Нека биде тој збор сега збор разделбен, а не шега,<delimiter>птицо или враже, бегај в Плутоновиот ти двор!<delimiter>Не оставај пердув траги, спомени од твојте лаги,<delimiter>остави ме в мисли драги, престани со твојот збор!<delimiter>Од срцево извади го клунот свој, тој клун на нор!<delimiter>Грак се слушна: „Nevermore!”

А Гарванот ни да претне, ниту пак замиг да летне<delimiter>од бистата на Палада, туку како кобник створ<delimiter>над вратата бдее, молчи, со поспани демон-очи,<delimiter>И врз подот сенка дрочи, без да гракне ниту збор;<delimiter>и врз таа сенка — темна, душава, знам, веќе нема,<delimiter>да се крене. „Nevermore!”