Edgar Allan Poe
<h1>De raven</h1><delimiter>Oersetting D.A. Tamminga.
Op in hjerstnacht doe’t it rûze,<delimiter>wylst ik wurch en heal yn dûze<delimiter>by myn boeken mymre en sûze<delimiter>oer in lear dy’t gyng to loar,<delimiter>wylst myn kriich aloan forsloppe<delimiter>en ik mei de sliep omtoppe,<delimiter>hommels wie ’t as waerd der kloppe,<delimiter>súntsjes kloppe op myn doar.<delimiter>“Grif in lette gast,” bipreuvle ik,<delimiter>“klopjend op myn keamersdoar,<delimiter>inkeld sa’n ien en gjin oar.”
Nea sil my dy nacht forjitte;<delimiter>bûtendoarren kjeld en wiette,<delimiter>en by ’t hurdsté spoeke jitte<delimiter>sintelgleonte yn ’t konfoar.<delimiter>Moedsum hie ik teld de stounen,<delimiter>hwant gjin boek hweryn ik foun in<delimiter>sêfte balsem foar myn wounen,<delimiter>wounen slein my om Lénoar,<delimiter>om in faem, nea keiner skepen,<delimiter>fan de inglen neamd Lénoar:<delimiter>lûd dat hjir foar jimmer stoar.
En ’t forgean fan ’e satinen<delimiter>reade en risljende gordinen<delimiter>húvre my troch ier en sinen<delimiter>somber lyk as nea tofoar,<delimiter>dat ik stean gie en forfette,<delimiter>mear tsjin ’t bûkjen fan myn herte:<delimiter>“’t Is de iene of de oare lette<delimiter>gast dy’t kloppet op myn doar,<delimiter>’t Is in gast dy’t him forlette,<delimiter>tagong freegjend oan myn doar;<delimiter>dy sil ’t wêze en gjin oar.”
En myn siel fan twivelriedich<delimiter>waerd ynienen wer wurkdiedich.<delimiter>“Hear,” sei ik, “of frouwe, wierlik,<delimiter>’k freegje ’er jo forjefnis foar,<delimiter>mar doe’t dodzjend ik niis op ’e<delimiter>drompel fan ’e sliep omtoppe,<delimiter>hawwe jo sà sêftkes kloppe,<delimiter>kloppe op myn keamersdoar,<delimiter>dat ik amper murk der wie hwa.”<delimiter>— Hjirmei fierde ik òp myn doar:<delimiter>nachtlik tsjuster stie derfoar.
Djip dy tsjusternis trochboarjend,<delimiter>stie ik lang dêr stoarjend, skoarjend,<delimiter>wondere dreamen dreamend as gjin<delimiter>kréatuer to dreamen doar;<delimiter>mar de stilte ûntobrutsen<delimiter>hat troch tael noch teken sprutsen,<delimiter>alle lûd wie lyk birutsen<delimiter>ûnder dit sêft wurd: “Lénoar”,<delimiter>dat ik flústere en in wjerlûd<delimiter>momple it werom: “Lénoar!”<delimiter>Dit allinne en gjin oar.
My wer binnendoarren jaende,<delimiter>wylst yn my de ûnrêst baernde,<delimiter>op ’e nij hearde ik in klopjen,<delimiter>lûder jitte as dêrfoar.<delimiter>“Siker,” sei ik, “’t kin net misse,<delimiter>’t is eat by myn finster wisse,<delimiter>hoe yn nacht en tsjusternisse<delimiter>teart dit riedsel útinoar?<delimiter>Lit myn hert ta kalmte komme en<delimiter>tiis dit riedsel útinoar.<delimiter>’t Is de wyn grif en gjin oar.”
Rêd it glêsramt iepentriuwend,<delimiter>kaem my, mei de wjokken wiuwend,<delimiter>steatlik stappende in raven,<delimiter>skym út fiere ieuwen, foar.<delimiter>Net in swym fan groetnis brocht er;<delimiter>mei de swier fan soan of dochter<delimiter>út in ealman’s slachte socht er<delimiter>sitplak beech bineist myn doar,<delimiter>socht in sit op Pallas’ boarstbyld<delimiter>heech bineist myn keamersdoar;<delimiter>siet, en alle lûd forstoar.
Hiel syn ebbenhoutene staesje<delimiter>tôge wei myn argewaesje,<delimiter>die him lyk in brike spotprint<delimiter>oan myn sombere sinnen foar.<delimiter>“Mei jou tûfe kein en keken,”<delimiter>naem ik spotsk it beest geweken,<delimiter>“siz my, raven, út hwat streken<delimiter>stamt jou namme yn nacht to loar;<delimiter>siz my, hearskip, hoe’t jou namme is<delimiter>djip yn Hades’ nacht to loar.”<delimiter>“Nea wer” kreake it by myn doar.
Al hoe foech en ûnwierskynlik<delimiter>dizze fûgeltael, hoe pynlik,<delimiter>húvre ik fan fornúvring ynlik<delimiter>om dy wurden elts foar oar.<delimiter>Hwa foun hjir in sin en namme;<delimiter>wie der ien, út minsken stamme,<delimiter>seinge ea mei sokken sjamme<delimiter>heech bineist syn keamersdoar;<delimiter>fûgelsjamme op Pallas’ moarmer<delimiter>heech bineist syn keamersdoar?<delimiter>“Nea wer” hiet er, kaem my foar.
Mar de raven lyk forstienne<delimiter>spriek fan Pallas ôf allinne<delimiter>dizze wurd-twa, oft in banflok<delimiter>him yn mûle en siel bistoar,<delimiter>Net in wurd mear dat er noede;<delimiter>net in wjoktop dy forroerde;<delimiter>spriek ik einling wrang to moede:<delimiter>“Mannich freon dy’t gyng to loar,<delimiter>mei ’t lemieren sil hy fleane<delimiter>as myn hoop dy’t gyng to loar.”<delimiter>“Nea wer” smiet it beest my foar.
Weroan wist ik my bitrutsen<delimiter>troch dy tael sa linich sprutsen;<delimiter>“Wierlik,” sei ik, “dat is alles<delimiter>hwat it hat yn hert’s trésoar;<delimiter>oan in demon knevele en tsjoare,<delimiter>hwaem forfolge de ien nei de oare<delimiter>tsjustere tsjinramp, oant syn soare<delimiter>kiel ta in refrein bistoar;<delimiter>oant de lyksang fan syn hope<delimiter>ta dit tryst refrein bistoar:<delimiter>“Nea en nea wer” nei en foar.
Mar de raven stiif fan staesje<delimiter>prikele opnij myn argewaesje,<delimiter>rimpen doe rôlle ik in rêstbank<delimiter>jinoer beest en byld en doar;<delimiter>dan, yn dunzen kjessens sinkend,<delimiter>tins oan tsjustere tinzen klinkend,<delimiter>mymre ik oer in skym, allinken<delimiter>dwaeld út bûtentydlik spoar;<delimiter>siz, hwat hastû, grime fûgel,<delimiter>flein út bûtentydlik spoar,<delimiter>mei dyn “nea en nea wer” foar?
’k Siet en tocht yn twivel swijendt,<delimiter>oan it beest gjin wurd mear wijend,<delimiter>— hóé’t de stekflam fan syn eag’en<delimiter>sette my yn gloede en gloar, —<delimiter>siet en tocht en wikte en woech en<delimiter>wylst it dûns ta rêst my noege,<delimiter>siet en tocht: al hwa’t der slûge<delimiter>op dit kjessen ien foar oar,<delimiter>hokker lea ta sliep har joegen<delimiter>op dit dûns, o hokfoar oar,<delimiter>nea, nea wer dy fan Lénoar!
Doe tocht my, de sfear forswierre,<delimiter>oft in rook fan wjirk en myrrhe<delimiter>sprinkele waerd en my omtwirre<delimiter>in trinten tripkjend inglekoar.<delimiter>“Wrigge!” rôp ik, “God stjûrt yn in<delimiter>rûzjend koar fan seraphinen<delimiter>rêst en balsem dy foar pinen,<delimiter>pinen útstien om Lénoar!<delimiter>Drink en dylgje dan dyn langst<delimiter>om de forlerne faem Lénoar!”<delimiter>“Nea wer” kreake it by myn doar.
“Raven,” sei ik, “wjokte wytger,<delimiter>ûnheilsboade of stille nytger,<delimiter>’t sij fan Satan of fan stoarmwyn<delimiter>slein út bûtentydlik spoar,<delimiter>siz my, ienling, tsjoare en knevele<delimiter>oan dit lân fan ûnk en evel,<delimiter>oan dit hûs fol wrok en wrevel,<delimiter>siz my, stel my net toloar,<delimiter>waechst yn Gilead jitte balsem?<delimiter>siz ’t, o stel my net toloar!”<delimiter>“Nea wer” kreake it by myn doar.
“Raven,” sei ik, “wjokte wytger,<delimiter>ûnheilsboade of stille nytger,<delimiter>yn God’s namme en by de himelen<delimiter>ús oerbôgjend elts foar oar,<delimiter>siz my, stean myn siel to reden:<delimiter>warret yn dat jinsene Eden<delimiter>net in faem har sillichheden,<delimiter>fan de ingelen neamd Lénoar?<delimiter>silge faem, nea keiner skepen,<delimiter>fan de ing’elen neamd Lénoar?<delimiter>“Nea wer” kreake it by myn doar.
“Wêz’ dat wurd ús ôfskiedsteken!”<delimiter>naem ik batsk it beest geweken,<delimiter>“tsjoch werom nei ’t hjerstich rûzjen<delimiter>djip yn Hades’ nacht to loar,<delimiter>gean, en lit yn hem noch hoeke<delimiter>oantins nei fan al dyn tûke<delimiter>leagentael dy’t my tobûke;<delimiter>gean fan ’t boarstbyld by myn doar!<delimiter>Lûk dyn snebbe út myn herte en<delimiter>pak dy wei bineist myn doar!”<delimiter>“Nea wer” smiet it beest my foar.
En de raven lyk forstienne,<delimiter>sit dêrhinne, sit dêrhinne,<delimiter>sit op ’t bleke byld fan Pallas<delimiter>heech bineist myn keamersdoar,<delimiter>en syn eagen hjoed en juster<delimiter>dreamen fan in demon tsjuster,<delimiter>en yn ’t ljocht forg’lydt syn bjuster<delimiter>skaed dat hjir foar ieuwen stoar,<delimiter>en myn siel riist út dat tsjuster<delimiter>dat foar ieuwen hjir bistoar<delimiter>nea en nea wer nei noch foar!