Edgar Allan Poe
<h1>Kuzgun</h1>
Ortasında bir gecenin, düşünürken yorgun, bitkin<delimiter>O acayip kitapları, gün geçtikçe unutulan,<delimiter>Neredeyse uyuklarken, bir tıkırtı geldi birden,<delimiter>Çekingen biriydi sanki usulca kapıyı çalan;<delimiter>“Bir ziyaretçidir” dedim, “oda kapısını çalan,<delimiter>Başka kim gelir bu zaman?”
Ah, hatırlıyorum şimdi, bir Aralık gecesiydi,<delimiter>Örüyordu döşemeye hayalini kül ve duman,<delimiter>Işısın istedim şafak çaresini arayarak<delimiter>Bana kalan o acının kaybolup gitmiş Lenore’dan,<delimiter>Meleklerin çağırdığı eşsiz, sevgili Lenore’dan,<delimiter>Adı artık anılmayan.
İpekli, kararsız, hazin hışırtısı mor perdenin<delimiter>Korkulara saldı beni, daha önce duyulmayan;<delimiter>Yatışsın diye yüreğim ayağa kalkarak dedim:<delimiter>“Bir ziyaretçidir mutlak usulca kapıyı çalan,<delimiter>Gecikmiş bir ziyaretçi usulca kapıyı çalan;<delimiter>Başka kim olur bu zaman?”
Kan geldi yüzüme birden daha fazla çekinmeden<delimiter>“Özür diliyorum” dedim, “kimseniz, Bay ya da Bayan<delimiter>Dalmış, rüyadaydım sanki, öyle yavaş vurdunuz ki,<delimiter>Öyle yavaş çaldınız ki kalıverdim anlamadan.”<delimiter>Yalnız karanlığı gördüm uzanıp da anlamadan<delimiter>Kapıyı açtığım zaman.
Gözlerimi karanlığa dikip başladım bakmaya,<delimiter>Şaşkınlık ve korku yüklü rüyalar geçti aklımdan;<delimiter>Sessizlik durgundu ama, kıpırtı yoktu havada,<delimiter>Fısıltıyla bir kelime, “Lenore” geldi uzaklardan,<delimiter>Sonra yankıdı fısıltım, geri döndü uzaklardan;<delimiter>Yalnız bu sözdü duyulan.
Duydum vuruşu yeniden, daha hızlı eskisinden,<delimiter>İçimde yanan ruhumla odama döndüğüm zaman.<delimiter>İrkilip dedim: “Muhakkak pancurda bir şey olacak;<delimiter>Gidip bakmalı bir kere, nedir hızlı hızlı vuran;<delimiter>Yatışsın da şu yüreğim anlayayım nedir vuran;<delimiter>Başkası değil rüzgârdan…”
Çırpınarak girdi birden o eski kutsal günlerden<delimiter>Bugüne kalmış bir Kuzgun pancuru açtığım zaman.<delimiter>Bana aldırmadı bile, pek ince bir hareketle<delimiter>Süzüldü kapıya doğru hızla uçarak yanımdan,<delimiter>Kondu Pallas’ın büstüne hızla geçerek yanımdan,<delimiter>Kaldı orda oynamadan.
Gururlu, sert havasına kara kuşun alışınca<delimiter>Hiçbir belirti kalmadı o hazin şaşkınlığımdan;<delimiter>“Gerçi yolunmuş sorgucun” dedim, “ama korkmuyorsun<delimiter>Gelmekten, kocamış Kuzgun, Gecelerin kıyısından;<delimiter>Söyle, nasıl çağırırlar seni Ölüm kıyısından?”<delimiter>Dedi Kuzgun: “Hiçbir zaman.”
Sözümü anlamasına bu kuşun şaşırdım ama<delimiter>Hiçbir şey çıkaramadım bana verdiği cevaptan,<delimiter>İlgisiz bir cevap sanki; şunu kabul etmeli ki<delimiter>Kapısında böyle bir kuş kolay kolay görmez insan,<delimiter>Böyle heykelin üstünde kolay kolay görmez insan;<delimiter>Adı “Hiçbir zaman” olan.
Durgun büstte otururken içini dökmüştü birden<delimiter>O kelimeleri değil, abanoz kanatlı hayvan.<delimiter>Sözü bu kadarla kaldı, yerinden kıpırdamadı,<delimiter>Sustu, sonra ben konuştum: “Dostlarım kaçtı yanımdan<delimiter>Umutlarım gibi yarın sen de kaçarsın yanımdan.”<delimiter>Dedi Kuzgun: “Hiçbir zaman.”
Birdenbire irkilip de o bozulan sessizlikte<delimiter>“Anlaşılıyor ki” dedim, “bu sözler aklında kalan;<delimiter>İnsaf bilmez felâketin kovaladığı sahibin<delimiter>Sana bunları bırakmış, tekrarlıyorsun durmadan.<delimiter>Umutlarına yakılmış bir ağıt gibi durmadan:<delimiter>Hiç —ama hiç— hiçbir zaman.”
Çekip gitti beni o gün yaslı kılan garip hüzün;<delimiter>Bir koltuk çektim kapıya, karşımdaydı artık hayvan,<delimiter>Sonra gömüldüm mindere, sonra daldım hayallere,<delimiter>Sonra Kuzgun’u düşündüm, geçmiş yüzyıllardan kalan<delimiter>Ne demek istediğini böyle kulağımda kalan.<delimiter>Çatlak çatlak: “Hiçbir zaman.”
Oturup düşündüm öyle, söylemeden, tek söz bile<delimiter>Ateşli gözleri şimdi göğsümün içini yakan<delimiter>Durup o Kuzgun’a baktım, mindere gömüldü başım,<delimiter>Kadife kaplı mindere, üzerine ışık vuran,<delimiter>Elleri Lenore’un artık mor mindere, ışık vuran,<delimiter>Değmeyecek hiçbir zaman!
Sanki ağırlaştı hava, çınlayan adımlarıyla<delimiter>Melek geçti, ellerinde görünmeyen bir buhurdan.<delimiter>“Aptal,” dedim, “dön hayata; Tanrın sana acımış da<delimiter>Meleklerini yollamış kurtul diye o anıdan;<delimiter>İç bu iksiri de unut, kurtul artık o anıdan.”<delimiter>Dedi Kuzgun: “Hiçbir zaman.”
“Geldin bir kere nasılsa, cehennemlerden mi yoksa?<delimiter>Ey kutsal yaratık” dedim, “uğursuz kuş ya da şeytan!<delimiter>Bu çorak ülkede teksin, yine de çıkıyor sesin,<delimiter>Korkuların hortladığı evimde, n’olur anlatsan<delimiter>Acılarımın ilâcı oralarda mı, anlatsan…”<delimiter>Dedi Kuzgun: “Hiçbir zaman.”
“Şu yukarda dönen gökle Tanrı’yı seversen söyle;<delimiter>Ey kutsal yaratık” dedim, “uğursuz kuş ya da şeytan!<delimiter>Azalt biraz kederimi, söyle ruhum cennette mi<delimiter>Buluşacak o Lenore’la, adı meleklerce konan,<delimiter>O sevgili, eşsiz kızla, adı meleklerce konan?”<delimiter>Dedi Kuzgun: “Hiçbir zaman.”
Kalkıp haykırdım: “Getirsin ayrılışı bu sözlerin!<delimiter>Rüzgârlara dön yeniden, ölüm kıyısına uzan!<delimiter>Hatıra bırakma sakın, bir tüyün bile kalmasın!<delimiter>Dağıtma yalnızlığımı! Bırak beni, git kapımdan!<delimiter>Yüreğimden çek gaganı, çıkar artık, git kapımdan!”<delimiter>Dedi Kuzgun: “Hiçbir zaman.”
Oda kapımın üstünde, Pallas’ın solgun büstünde<delimiter>Oturmakta, oturmakta Kuzgun hiç kıpırdamadan;<delimiter>Hayal kuran bir iblisin gözleriyle derin derin<delimiter>Bakarken yansıyor koyu gölgesi o tahtalardan,<delimiter>O gölgede yüzen ruhum kurtulup da tahtalardan<delimiter>Kalkmayacak — hiçbir zaman!