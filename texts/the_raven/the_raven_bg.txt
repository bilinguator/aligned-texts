Едгар Алън По
<h1>Гарван</h1><delimiter>Превод от английски: Елин Пелин (1906 г.)
Веднъж, среднощ, във час нещастен, аз, уморен, безучастен,<delimiter>в стари томове заровен над проклетата наука,<delimiter>и наведен, и забравен, в мисли, в блянове отдаден,<delimiter>чух внезапно, отчетливо — и внезапно се почука —<delimiter>„Гост навярно“ — аз казах си, отведнъж услушан в звука,<delimiter>казах, стреснат аз от звука.
Бе декември, помня ясно, време тежко и нещастно.<delimiter>От камина върху пода отблеск огнен си играйше…<delimiter>Да се съмне чаках страстно! И безумно, а напрасно<delimiter>търсех в книгите забрава на безкрайната си мъка<delimiter>по изгубена Ленора — безпощадната си мъка,<delimiter>на мечтите мои звука.
Завес тънък се люлейше, шум копринен тихо вейше;<delimiter>в тъмнината ръце страшни се простираха към мене;<delimiter>и страхотност безпричинна пълнеше нощта пустинна.<delimiter>И сърцето мое болно. Но… внезапно се почука.<delimiter>„Гост навярно“ — си помислих, отведнъж услушан в звука,<delimiter>„Гост — другар наминал тука!“
И опомнен се изправих и високо се обадих:<delimiter>„Който и да си, що чукаш, ти, приятелю, прости ми,<delimiter>в дрямка падна морен дух и отведнъж аз не чух;<delimiter>и не чух те аз веднага, и не станах да погледна!“<delimiter>И вратата аз широко кат открих, навънка взрех се —<delimiter>Вред тъмница непрогледна…
И застанах мълчеливо, през таз пропаст от мъртвило,<delimiter>и с потаени мечтания взрях се в тъмната пустиня…<delimiter>Мрак и хаос безконечен!… Но кат вик от хор далечен<delimiter>прозвуча за миг „Ленора“ — отзив тих на мойта мъка<delimiter>Мой бе шепот тоз „Ленора“ — отзив тих на мойта мъка —<delimiter>И загина в мрака звука.
Влязох поразен, отчаян и от тоя звук замаян,<delimiter>и вратата аз притворих… Но внезапно се почука…<delimiter>Сви сърце ми страх неволен. „Вятър блъска своеволен,<delimiter>вятър блъска недоволен — и се бие във капака.<delimiter>Глупав е подобен страх — вятър блъска се в капака,<delimiter>вятър си играе в мрака…“
Тъй страхът си аз оборих и прозореца отворих.<delimiter>Гарван черен, кат зъл спомен, във покоя мой се вмъкна,<delimiter>шумно мина край стените в тая стая на бедите,<delimiter>обиколи той стените, и строг, важен, неподвижен,<delimiter>върху бюста на Палада кацна без поклон, спокойно,<delimiter>като мой приятел ближен…
Призрак черен, онемели, тежко върху шлема бели<delimiter>той стоеше. Аз засмях се и продумах му тогава:<delimiter>„Вашто царство е гробница! Как е твойто име, птица,<delimiter>във задгробний свят, когото Бог на вечна нощ обрече.<delimiter>Как те казват във света, що Бог на вечна нощ обрече?“<delimiter>Гарван гракна — Нивга вече!
Малко смисъл туй откри ми, но с тоз отговор смути ме<delimiter>тая птица, черна птица с глас вещаещ и злокобен…<delimiter>Първи път таквоз злощастье в тоя покой на нещастье,<delimiter>във покоя, де за щастье всяка мисъл е далече,<delimiter>прати клетнику, оставен от надеждата далече.<delimiter>Птица с думи — Нивга вече.
Той от шлема на Палада гледаше ме без пощада,<delimiter>и повтаряше без милост своя проговор жестоки,<delimiter>и повтаряше туй слово, тъй спокойно и сурово,<delimiter>че стори ми се навеки той на него ме обрече…<delimiter>„Не, до утре, си помислих, ще се махне той далече…“<delimiter>Гарван гракна — Нивга вече!
От тоз отговор замаян, аз помислих си отчаян:<delimiter>„Дълго време той живял е у клетник безумен някой,<delimiter>кого вечно са терзали зли несрети и печали,<delimiter>който в песните си вечно — теглилото го обрече<delimiter>един припев да повторя — теглилото го обрече,<delimiter>един припев — Нивга вече.
И в креслото аз заврях се, в тая черна птица взрях се…<delimiter>Мисли тъжни, безутешни се занизаха верига.<delimiter>Що? — аз мислех — той предрича, що вещае, що нарича<delimiter>гарван черен, съдник страшен? — Участта ли ми предрече,<delimiter>участта ли ми сирашка — в това слово той изрече<delimiter>грозно слово — Нивга вече.
Но той там стои, мълчи си и пронизва ме с очи си…<delimiter>Мисли тъжни, безутешни се занизаха верига…<delimiter>Въз завесата облегнат, аз седях от скърб налегнат.<delimiter>Тъй при нея аз облегнат — бе отдавна и… далече,<delimiter>да стоя обичах дълго — бе отдавна и далече —<delimiter>не ще бъде — Нивга вече!
И във блянове отвлечен, аз усетих шум далечен,<delimiter>сякаш ангели дойдоха с кадила благоуханни,<delimiter>на душа успокоенье вливаше това каденье,<delimiter>и аз казах със смиренье: „Изцерен съм ето вече,<delimiter>пий, нещастнико, опий се — цяр найде за сявга вече!“<delimiter>Гракна гарван — Нивга вече!
О, ти кой си, ти пророко вещ, птица или дух зловещ?<delimiter>Бурята ил Сатаната са те пратили при мене —<delimiter>о, не искам аз да зная? Но кажи ми, аз желая,<delimiter>ще ли още да страдая — докога ми Бог обрече?<delimiter>Ще ли мога да си кажа: „Утешен си ти, човече!“<delimiter>Гракна гарван — Нивга вече!
О, ти слушай, ти, пророко вещ, птица или дух зловещ!<delimiter>Във небето те заклевам, в името на Страшний съд —<delimiter>Но кажи ми, обади ми, ти: желая, ако аз отида в рая,<delimiter>Ще мога ли да узная аз Ленора там далече?<delimiter>Ще намеря ли Ленора — там при ангелите вече?<delimiter>Гарван гракна: Нивга вече!
И от шлема на Палада гледаше ме без пощада…<delimiter>Мисли тъжни, безутешни се занизаха верига…<delimiter>Тъмен дух на Сатаната! Лъжеш! Вярвам в чудесата!<delimiter>Бягай в оня свят, що Бог на вечна нощ обрече!<delimiter>Гарван гракна: Нивга вече!
И прониза ме с очи, и остана да стои си<delimiter>Тоя Гарван, черна птица, с глас вещаещ и злокобен…<delimiter>Тая сянка оттогава на душа покой не дава,<delimiter>Тая сянка ме смущава, с тия думи, що изрече…<delimiter>Не ще бяга — Нивга вече!…