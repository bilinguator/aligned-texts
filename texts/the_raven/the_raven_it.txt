Edgar Allan Poe
<h1>Il corvo</h1><delimiter>Traduzione di Antonio Bruno.
Una volta in una fosca mezzanotte, mentre io meditavo, debole e stanco,<delimiter>sopra alcuni bizzarri e strani volumi d’una scienza dimenticata;<delimiter>mentre io chinavo la testa, quasi sonnecchiando — d’un tratto, sentii un colpo leggero,<delimiter>come di qualcuno che leggermente picchiasse — pichiasse alla porta della mia camera.<delimiter>— «È qualche visitatore — mormorai — che batte alla porta della mia camera» —<delimiter>Questo soltanto, e nulla più.
Ah! distintamente ricordo; era nel fosco Dicembre,<delimiter>e ciascun tizzo moribondo proiettava il suo fantasma sul pavimento.<delimiter>Febbrilmente desideravo il mattino: invano avevo tentato di trarre<delimiter>dai miei libri un sollievo al dolore — al dolore per la mia perduta Eleonora,<delimiter>e che nessuno chiamerà in terra — mai più.
E il serico triste fruscio di ciascuna cortina purpurea,<delimiter>facendomi trasalire — mi riempiva di tenori fantastici, mai provati prima,<delimiter>sicchè, in quell’istante, per calmare i battiti del mio cuore, io andava ripetendo:<delimiter>«È qualche visitatore, che chiede supplicando d’entrare, alla porta della mia stanza.<delimiter>«Qualche tardivo visitatore, che supplica d’entrare alla porta della mia stanza;<delimiter>è questo soltanto, e nulla più».
Subitamente la mia anima divenne forte; e non esitando più a lungo:<delimiter>«Signore — dissi — o Signora, veramente io imploro il vostro perdono;<delimiter>«ma il fatto è che io sonnecchiavo: e voi picchiaste sì leggermente,<delimiter>«e voi sì lievemente bussaste — bussaste alla porta della mia camera,<delimiter>«che io ero poco sicuro d’avervi udito». E a questo punto, aprii intieramente la porta.<delimiter>Vi era solo la tenebra, e nulla più.
Scrutando in quella profonda oscurità, rimasi a lungo, stupito impaurito<delimiter>sospettoso, sognando sogni, che nessun mortale mai ha osato sognare;<delimiter>ma il silenzio rimase intatto, e l’oscurità non diede nessun segno di vita;<delimiter>e l’unica parola detta colà fu la sussurrata parola «Eleonora!»<delimiter>Soltanto questo, e nulla più.
Ritornando nella camera, con tutta la mia anima in fiamme;<delimiter>ben presto udii di nuovo battere, un poco più forte di prima.<delimiter>«Certamente — dissi — certamente è qualche cosa al graticcio della mia finestra».<delimiter>Io debbo vedere, perciò, cosa sia, e esplorare questo mistero.<delimiter>È certo il vento, e nulla più.
Quindi io spalancai l’imposta; e con molta civetteria, agitando le ali,<delimiter>si avanzò un maestoso corvo dei santi giorni d’altri tempi;<delimiter>egli non fece la menoma riverenza; non esitò, nè ristette un istante<delimiter>ma con aria di Lord o di Lady, si appollaiò sulla porta della mia camera,<delimiter>s’appollaiò, e s’installò — e nulla più.
Allora, quest’uccello d’ebano, inducendo la mia triste fantasia a sorridere,<delimiter>con la grave e severa dignità del suo aspetto:<delimiter>«Sebbene il tuo ciuffo sia tagliato e raso — io dissi — tu non sei certo un vile,<delimiter>«orrido, torvo e antico corvo errante lontanto dalle spiagge della Notte<delimiter>«dimmi qual’è il tuo nome signorile sulle spiagge avernali della Notte!»<delimiter>Disse il corvo: «Mai più».
Mi meravigliai molto udendo parlare sì chiaramente questo sgraziato uccello,<delimiter>sebbene la sua risposta fosse poco sensata — fosse poco a proposito;<delimiter>poichè non possiamo fare a meno d’ammettere, che nessuna vivente creatura umana,<delimiter>mai, finora, fu beata dalla visione d’un uccello sulla porta della sua camera,<delimiter>con un nome siffatto: «Mai più».
Ma il corvo, appollaiato solitario sul placido busto, profferì solamente<delimiter>quest’unica parola, come se la sua anima in quest’unica parola avesse effusa.<delimiter>Niente di nuovo egli pronunziò — nessuna penna egli agitò —<delimiter>finchè in tono appena più forte di un murmure, io dissi: «Altri amici mi hanno già abbandonato,<delimiter>domani anch’esso mi lascerà, come le mie speranze, che mi hanno già abbandonato».<delimiter>Allora, l’uccello disse: «Mai più».
Trasalendo, perchè il silenzio veniva rotto da una risposta sì giusta:<delimiter>«Senza dubbio — io dissi — ciò ch’egli pronunzia è tutto il suo sapere e la sua ricchezza,<delimiter>«presi da qualche infelice padrone, che la spietata sciagura<delimiter>«perseguì sempre più rapida, finchè le sue canzoni ebbero un solo ritornello,<delimiter>«finchè i canti funebri della sua Speranza ebbero il malinconico ritornello:<delimiter>«Mai, — mai più».
Ma il corvo inducendo ancora tutta la mia triste anima al sorriso,<delimiter>subito volsi una sedia con ricchi cuscini di fronte all’uccello, al busto e alla porta;<delimiter>quindi, affondandomi nel velluto, mi misi a concatenare<delimiter>fantasia a fantasia, pensando che cosa questo sinistro uccello d’altri tempi,<delimiter>che cosa questo torvo sgraziato orrido scarno e sinistro uccello d’altri tempi<delimiter>intendea significare gracchiando: «Mai più».
Così sedevo, immerso a congetturare, senza rivolgere una sillaba<delimiter>all’uccello, i cui occhi infuocati ardevano ora nell’intimo del mio petto;<delimiter>io sedeva pronosticando su ciò e su altro ancora, con la testa reclinata adagio<delimiter>sulla fodera di velluto del cuscino su cui la lampada guardava fissamente;<delimiter>ma la cui fodera di velluto viola, che la lampada guarda fissamente<delimiter>Ella non premerà, ah! — mai più!
Allora mi parve che l’aria si facesse più densa, profumata da un incensiere invisibile,<delimiter>agiato da Serafini, i cui morbidi passi tintinnavano sul soffice pavimento,<delimiter>— «Disgraziato! — esclamai — il tuo Dio per mezzo di questi angeli ti à inviato<delimiter>«il sollievo — il sollievo e il nepente per le tue memorie di Eleonora!<delimiter>«Tracanna, oh! tracanna questo dolce nepente, e dimentica la perduta Eleonora!<delimiter>Disse il corvo: «Mai più».
— «Profeta — io dissi — creatura del male! — certamente profeta, sii tu uccello o demonio! —<delimiter>— «Sia che il tentatore l’abbia mandato, sia che la tempesta t’abbia gettato qui a riva,<delimiter>«desolato, ma ancora indomito, su questa deserta terra incantata<delimiter>«in questa visitata dall’orrore — dimmi, in verità, ti scongiuro —<delimiter>«Vi è — vi è un balsamo in Galaad? dimmi, dimmi — ti scongiuro. —<delimiter>Disse il corvo: «Mai più».
— «Profeta! — io dissi — creatura del male! — Certamente profeta, sii tu uccello o demonio!<delimiter>«Per questo Cielo che s’incurva su di noi — per questo Dio che tutti e due adoriamo —<delimiter>«dì a quest’anima oppressa dal dolore, se, nel lontano Eden,<delimiter>«essa abbraccerà una santa fanciulla, che gli angeli chiamano Eleonora,<delimiter>«abbraccerà una rara e radiosa fanciulla che gli angeli chiamano Eleonora».<delimiter>Disse il corvo: «Mai più».
— «Sia questa parola il nostro segno d’addio, uccello o demonio!» — io urlai, balzando in piedi.<delimiter>«Ritorna nella tempesta e sulla riva avernale della notte!<delimiter>«Non lasciare nessuna piuma nera come una traccia della menzogna che la tua anima ha profferita!<delimiter>«Lascia inviolata la mia solitudine! Sgombra il busto sopra la mia porta!<delimiter>Disse il corvo: «Mai più».
E il corvo, non svolazzando mai, ancora si posa, ancora è posato<delimiter>sul pallido busto di Pallade, sovra la porta della mia stanza,<delimiter>e i suoi occhi sembrano quelli d’un demonio che sogna;<delimiter>e la luce della lampada, raggiando su di lui, proietta la sua ombra sul pavimento,<delimiter>e la mia, fuori di quest’ombra, che giace ondeggiando sul pavimento<delimiter>non si solleverà mai più!