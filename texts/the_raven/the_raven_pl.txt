Edgar Allan Poe
<h1>Kruk</h1><delimiter>Tłumaczenie Zenona Przesmyckiego.
Raz w północnej, głuchej dobie, gdym znużony siedział sobie<delimiter>Nad księgami dawnej wiedzy, którą wieków pokrył kurz —<delimiter>Gdym się drzemiąc chylił na nie, usłyszałem niespodzianie<delimiter>Lekkie, ciche kołatanie, jakby u drzwi moich tuż.<delimiter>„To gość jakiś — wyszeptałem. — Puka snadź przy drzwiach mych tuż.<delimiter>Nic in­nego chyba już”.
Ach — pamiętam, jakby wczoraj — była przykra grudnia pora,<delimiter>Głownie mrąc to cień rzucały, to blask jakichś krwawych zórz.<delimiter>Tęsknom czekał, by świat biały błysł, bo księgi nie sprawiały<delimiter>Ulgi w mej boleści stałej, odkąd znikł mój anioł stróż,<delimiter>Dziewczę słodkie, które zwie Lenorą anioł stróż…<delimiter>Tu bez nazwy ona już!
Strach zdejmował mnie nieznany, pełny grozy niezbadanej,<delimiter>Kiedy u drzwi zaszeleścił purpurowy kotar plusz:<delimiter>By ukoić serca trwogę, rzekłem sobie: „Pojąć mogę:<delimiter>To podróżny — zgubił drogę — zbłąkał się wśród śnieżnych wzgórz…<delimiter>W drzwi me puka, Zabłądziwszy pośród białych śnieżnych wzgórz…<delimiter>Tak — nikt inny chyba już!”
Więc nabrawszy męstwa wstałem, z ugrzecznieniem mówiąc całem:<delimiter>„Panie albo pani, błagam, nie obrażaj się ni chmurz,<delimiter>Bo zasnąłem ze zmęczenia, a twe lekkie uderzenia<delimiter>W drzwi mojego tu schronienia nie zbudziły mnie. Więc cóż<delimiter>W tym dziwnego, żem nie słyszał?” Tu otwarłem drzwi — i cóż?<delimiter>Ciemność w krąg — nic więcej już.
Patrząc w mrok ten na wsze strony, stałem trwożny i zdumiony,<delimiter>Rojąc mary, jakich dotąd głąb nie znała ludzkich dusz.<delimiter>Lecz milczenie głuche trwało, ciszy nic nie przerywało,<delimiter>Tylko lekki szept nieśmiało drgnął: — „Lenora?” — gdzieś tuż, tuż.<delimiter>Tom ja szepnął — i: „Lenora!” — wyszeptało echo tuż.<delimiter>Tylko to, nic więcej już.
Powróciwszy do pokoju, w niesłychanym już rozstroju,<delimiter>Posłyszałem znów stukanie, jakby gdzieś przy ścianie wzdłuż.<delimiter>„Pewnie — rzekłem — coś kołacze w okno: wiatry snadź tułacze?<delimiter>Zaraz, co to jest, zobaczę, nie bij, serce, ni się trwóż —<delimiter>Wnet wyjaśnię tę zagadkę, serce, nie bój się ni trwóż.<delimiter>Tak, to wiatr — nic więcej już!”
Otworzyłem okno zatem… Szumiąc skrzydły, z majestatem,<delimiter>Wzleciał ciężko Kruk wspaniały, jakby czarny piekieł stróż.<delimiter>Nie pozdrowił mnie ukłonem, okiem powiódł w krąg zamglonem<delimiter>I siadł z pań­skim jakimś tonem pośród dwóch kamien­nych kruż —<delimiter>Na Pallady biuście przy drzwiach, pośród dwóch kamien­nych kruż.<delimiter>Usiadł tam — nic więcej już.
Ptak ten sprawił, że przy całym rozsmętnieniu mym musiałem<delimiter>Rozśmiać się z poważnej nader jego miny: „Tyś nie tchórz,<delimiter>Widzę, stary, chmurny ptaku, co — choć piór już ani znaku<delimiter>Na swym czubie — szukasz szlaku wśród posępnych nocy mórz?<delimiter>Mów, jak zwą cię na plutoń­skim brzegu czarnych nocy mórz?”<delimiter>Kruk rzekł na to: „Nigdy już!”
Zadziwiłem się nie lada, że ptak tak wyraź­nie gada,<delimiter>Choć żem jego odpowiedzi nie mógł pojąć ani rusz,<delimiter>Boć to przyzna nawet dziecię, że nikt z ludzi dotąd w świecie<delimiter>Nie oglądał chyba przecie ptaka przy drzwiach izby tuż.<delimiter>Ptaka, co by przed nim usiadł na popiersiu przy drzwiach tuż.<delimiter>Z takim mianem: „Nigdy już”.
Ale Kruk ten z łysą głową wyrzekł jedno tylko słowo,<delimiter>Jak ci, którzy w jeden wyraz całą głąb wlewają dusz.<delimiter>Potem milczał znów nieśmiele, Pióro mu nie drgnęło w ciele,<delimiter>Aż gdym szepnął: „Przyjaciele opuścili mnie wśród burz.<delimiter>I on też za dniem mnie rzuci, jak Nadzieje pośród burz”.<delimiter>Ptak mi odrzekł: „Nigdy już!”
Zadziwiony niewymownie odpowiedzią tak stosownie<delimiter>Wyrzeczoną: „Widać — rzekłem — umie tylko to. A nuż<delimiter>Dar to pana, co w niewoli poznał tylko to, co boli,<delimiter>I swe pieśni jął powoli echa kłaść przeżytych burz,<delimiter>Aż pieśń każda w smętnej zwrotce brzmiała niby echo burz:<delimiter>»Nigdy, nigdy, nigdy już!«”
Lecz że w rozsmętnieniu całem wciąż się z Kruka śmiać musiałem,<delimiter>Przysunąłem miękki fotel na wprost ptaka, do drzwi tuż,<delimiter>I usiadłszy nań co żywo, jąłem myśli snuć przędziwo,<delimiter>Co to stare, chmurne dziwo, czarne jakby piekieł stróż —<delimiter>Co ten ptak złowróżbny, groź­ny, czarny jakby piekieł stróż —<delimiter>Mniemał, kracząc: „Nigdy już!”
Myśląc, czego to oznaka, nie mówiłem ni do ptaka,<delimiter>Który swe płonące oczy w serce wbijał mi jak nóż.<delimiter>Tak siedziałem, wsparłszy głowę o poduszki fioletowe,<delimiter>A blask lampy światło płowe lał na ich matowy plusz.<delimiter>Ach, niestety, Ona o ten fioletowy, miękki plusz<delimiter>Skroni swej nie oprze już!
Wtem powietrze się zamgliło, jakby wkoło się dymiło<delimiter>Sto anielskich trybularzy, tchnących słodką wonią róż.<delimiter>„Bóg na bóle, co trapiły serce, lek ci zsyła miły —<delimiter>Zawołałem — zbierz swe siły i wspomnienia ciężkie zgłusz,<delimiter>Wdychaj lek ten i wspomnienia o Lenory stracie zgłusz!”Kruk zakrakał: „Nigdy już!”
„Zły wróżbiarzu — rzekłem — ptaku, czy czarciego sługo znaku!<delimiter>Czy cię szatan przysłał tutaj, czy pęd wściekły zagnał burz<delimiter>Na brzeg smutku i boleści, gdzie żal tylko pustka mieści,<delimiter>Gdzie noc każda zgrozę wieści — powiedz, błagam, wzrusz się, wzrusz!<delimiter>Jestże, jestże balsam w Gilead? — powiedz, powiedz, wzrusz się, wzrusz!”<delimiter>Rzekł Kruk na to: „Nigdy już!”
„Zły wróżbiarzu — rzekłem — ptaku czy czarciego sługo znaku!<delimiter>Na to niebo, co nad nami, i na Pana ziemi, mórz<delimiter>Powiedz duszy mej zbolałej, czy w Edenie szczęścia chwały<delimiter>Znajdzie dziewczę, które biały zwie Lenorą anioł-stróż,<delimiter>Dziewczę święte, słodkie, które zwie Lenorą anioł-stróż?”<delimiter>Kruk mi odrzekł: „Nigdy już!”
„Niech to będzie pożegnanie — krzyknę — ptaku czy szatanie!<delimiter>Precz na burzę, na plutoń­skie brzegi czarnych nocy mórz!<delimiter>Niech mi żadne czarne pióro nie przypomni, jak ponuro<delimiter>Mroczysz wszystko kłamstwa chmurą! Ruszże się z popiersia, rusz!<delimiter>Wyjmij dziób z mojego serca — i rusz się z nade drzwi, rusz!”<delimiter>Kruk mi odrzekł: „Nigdy już!”
I kruk wcale nie odlata, jakby myślał siedzieć lata<delimiter>Na Pallady biuście przy drzwiach, pośród dwóch kamien­nych kruż,<delimiter>Krwawo lśni mu wzrok ponury, jak u diabła spod rzęs chmury<delimiter>Światło lampy rzuca z góry jego cień na pokój wzdłuż,<delimiter>A ma dusza z tego cienia, co komnatę zaległ wzdłuż,<delimiter>Nie powstanie nigdy już!