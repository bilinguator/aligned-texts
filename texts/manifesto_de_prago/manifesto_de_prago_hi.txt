<delimiter>
<h1>ऎस्पॆरान्तो भाषा के अन्तर्राष्ट्रीय आन्दोलन का प्राग इश्ितहार</h1>
एस्पेरांतो की प्रगति चाहने वाले हम लोग यह इश्तिहार सब सरकारों अंतर्राष्ट्रीय संस्थाओं, और सज्जनों के नाम दे रहे हैं; यहाँ दिये गए उद्देश्यों की ओर दृढ़ निश्चय से काम करने की घोषणा कर रहे हैं; और सब संस्थाओं और लोगों को हमारे प्रयास में जुटने का निमंत्रण दे रहे हैं।
एस्पेरांतो — जिसका आग़ाज़ १८८७ में अंतर्राष्ट्रीय संचार के लिये एक सहायक भाषा के रूप में हुआ था, और जो जल्दी ही अपने आप में एक जीती जागती ज़बान बन गई — पिछले एक शताब्दी से लोगों को भाषा और संस्कृति की दीवारों को पार कराने का काम कर रही है। जिन उद्देश्यों से एस्पेरांतो बोलने वाले प्रेरित होते आए हैं, वो उद्देश्य आज भी उतने ही महत्वपूर्ण और सार्थक हैं। ना दुनिया भर में कुछ ही राष्ट्रीय भाषाओं के इस्तेमाल होने से, ना संप्रेषण तकनीकों में प्रगति से, ना ही भाषा सिखाने के नए तौर-तरीक़ों से, यह निम्नलिखित मूल यथार्त हो पायेंगे जिन्हें हम सच्ची और साधक भाषा प्रणाली के लिए अनिवार्य मानते हैं।
<h1>1. लोकतंत्र</h1>
ऐसी संचार-प्रणाली जो किसी एक को ख़ास फ़ायदा प्रदान करते हुए औरों से यह चाहे कि वे सालों भर की कोशिश करें और वो भी एक मामूली क़ाबिलियत प्राप्त करने के लिए, ऐसी प्रणाली बुनियादी तौर पर अलौकतांत्रिक है। यद्यपि एस्पेरांतो, और ज़बानों की तरह ही, हर मायने में परिपूर्ण नहीं है, पर विश्वव्यापक समानता-पूर्ण संप्रेषण के लिए, एस्पेरांतो बाकी भाषाओं से कहीं बेहतर है।
हम मानते हैं कि भाषा असमता संचार असमता को हर स्तर पर पैदा करती है, अंतर्राष्ट्रीय स्तर पर भी। हमारा आंदोलन लोकतांत्रिक संप्रेषण का आंदोलन है।
<h1>2. विश्वव्यापी विद्या</h1>
हर जातीय भाषा किसी ना किसी संस्कृति और देश से मिली-जुड़ी हुई है। मिसाल के तौर पे, अंग्रेज़ी सीखता छात्र दुनिया के अंग्रेज़ी बोलने वाले देशों के बारे में सीखता है — ख़ास कर, अमेरिका और इंग्लैंड के बारे में। एस्पेरांतो सीखने वाला छात्र एक ऐसी दुनिया के बारे में सीखता है जिसमे सीमाएँ नहीं हैं, जहाँ हर देश घर है।
हमारा मत है कि हर भाषा में दी गयी विद्या किसी ना किसी दृष्टिकोण से जुड़ी हुई है। हमारा आंदोलन विश्वव्यापी विद्या का आंदोलन है।
<h1>3. प्रभावशील विद्या</h1>
विदेशी भाषा सीखने वालों में कुछ प्रतिशत ही विदेशी भाषा में धाराप्रवाह हासिल कर पाते हैं। एस्पेरांतो में धाराप्रवाह घर बैठ कर पढ़ाई से भी मुमकिन है। कई शोध-पत्रों में साबित किया गया है कि एस्पेरांतो सीखने से अन्य भाषाओं का सीखना आसान हो जाता है। यह भी अनुशंसित किया गया है कि भाषा-चेतना के पाठ्यक्रमों की बुनियाद में ही एस्पेरांतो सम्मिलित होना चाहिए।
हमारा मत है कि जिन विद्यार्थियों को दूसरी भाषा सीखने से फ़ायदा हो सकता है, उन विद्यार्थियों के लिए विदेशी भाषाएँ सीखने की कठिनाइयाँ हमेशा एक दीवार बन कर खड़ी रहेंगी। हमारा आंदोलन प्रभावशील भाषाग्रहण का आंदोलन है।
<h1>4. बहुभाष्यता</h1>
एस्पेरांतो समुदाय उन चुने-गिने विश्वव्यापी समुदायों में से है जिनका हर सदस्य दुभाषी या बहुभाषी है। इस समुदाय के हर सदस्य ने कम से कम एक विदेशी भाषा को बोलचाल-स्तर तक सीखने का प्रयास किया है। कई बार इस कारण अनेक भाषाओं का ज्ञान और अनेक भाषाओं के प्रति प्रेम पैदा हुआ है — निजि मानसिक-क्षितिजों में बढ़ौत्री हुई है।
हम मानते हैं कि हर इनसान को — चाहे वो छोटी ज़बान बोलने वाला हो, या बड़ी — एक दूसरी ज़बान उच्च-स्तर तक सीखने का मौक़ा मिलना चाहिए। हमारा आंदोलन वह मौक़ा हर एक को देता है।
<h1>5. भाषा-अधिकार</h1>
भाषाओं की ताक़तों का असमान वितरण, दुनिया में ज़्यादातर लोगों में भाषा असुरक्षा पैदा करती है, या फिर यह असमानता खुले आम भाषा अत्याचार का रूप लेती है। एस्पेरांतो समुदाय का हर सदस्य, चाहे वो ताक़तवर ज़बान का बोलने वाला हो, या बलहीन, एक समान स्तर पर हर दूसरे सदस्य से मिलता है, समझौता करने के लिए तय्यार। भाषा अधिकारों और ज़िम्मेवारियों का यह समतुलन, अन्य भाषा असमानताओं और संघर्षणों की कसौटी है।
भाषा जो भी हो, बरताव एक ही होगा — हम मानते हैं कि कई अंतर्राष्ट्रीय समझौतों में व्यक्त किया गया यह सिद्धांत, भाषाओं की ताक़त में असमानताओं के कारण नसार्थक बन रहा है। हमारा आंदोलन भाषा-अधिकारों का आंदोलन है।
<h1>6. भाषा विभिन्नता</h1>
सरकारें दुनिया की विशाल भाषा विभिन्नता को संचार और तरक़्क़ी के रास्ते में एक दीवार मानती हैं। मगर एस्पेरांतो समुदाय भाषा विभिन्नता को एक अत्यावष्यक और निरंतर धन के रूप में देखती है। इस कारण, हर भाषा, हर प्रकार के जीव-जंतु की तरह, सहायता और सुरक्षा के लायक़ है।
हमारा मत है कि संप्रेषण और विकास की नीतियाँ जो सब ज़बानों के सम्मान और सहायता पर आधारित नहीं है, वह नीतियाँ दुनिया के अधिकतर भाषाओं के लिए सज़ा-ए-मौत साबित होंगी। हमारा आंदोलन भाषा विभिन्नता का आंदोलन है।
<h1>7. मानव बंधनमुक्ति</h1>
हर ज़बान उसके बोलने वालों को क़ैद और रिहा दोनो करती है, उनको एक दूसरे से बात करने की क्षमता देती है पर औरों से संचार के रास्ते बंद करती है। विश्वव्यापक संप्रेषण के उद्देश्य से तय्यार की गयी एस्पेरांतो, मानव बंधनमुक्ति को सार्थक बनाने की एक अहम योजना है — एक ऐसी योजना जिससे हर इनसान मानव जाती में पूरी तरह भाग ले सकता है, अपनी स्थानीय संस्कृति और ज़बानी पहचान में बसे हुए, पर उन तक सीमित नहीं।
हम मानते हैं कि केवल जातीय भाषाओं पर आधारित रहना अभिव्यक्ति, संप्रेषण, और संघठन की स्वतंत्रता में अवश्य ही बाधाएँ पैदा करती है। हमारा आंदोलन मानव बंधनमुक्ति का आंदोलन है।
Prago, jul. 1996