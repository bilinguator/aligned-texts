Aleksandr Siergiejewicz Puszkin
<h1>Eugeniusz Oniegin</h1><delimiter>tłum. Leo Belmont
<i>Pétri de vanité il avait encore plus de cette espèce d'orgueil, qui fait avouer avec la même indifférence les bonnes comme les mauvaises actions, suite d’un sentiment de supériorité, peut-être imaginaire.</i><delimiter>Tiré d’une lettre particulière
<delimiter>
<h1>Rozdział I</h1>
<i>I żyć się kwapi, i czuć się spieszy.</i>Ks. Wiaziemski
<h1>I</h1>
«Stryjaszek mój, poczciwiec sobie,<delimiter>Gdy nie na żarty opadł z sił,<delimiter>Szanować kazał się w chorobie;<delimiter>To wcale niezły pomysł był!<delimiter>Niejeden w ślady te się uda…<delimiter>Lecz, Boże drogi, jakaż nuda<delimiter>Przy chorym siedzieć noc i dzień,<delimiter>Nie odstępować go jak cień!<delimiter>Jakież nikczemne to kuglarstwo<delimiter>Półtrupa bawić garścią słów,<delimiter>Poprawiać mu poduszki znów,<delimiter>Smutnie podawać mu lekarstwo,<delimiter>Wzdychać i myśleć w duchu wraz:<delimiter>Kiedyż cię diabli wezmą raz!»
<h1>II</h1>
Mknąc śród zielonych niw kobierca,<delimiter>Hulaka młody dumał tak,<delimiter>Krewniaków wszystkich spadkobierca,<delimiter>W czym widać woli Zeusa znak.<delimiter>W kim miłość dla mnie żyje szczera,<delimiter>Mego romansu bohatera<delimiter>Temu bez wstępów, przedmów, fraz,<delimiter>Przedstawić jestem gotów wraz:<delimiter>Oniegin, mój przyjaciel dawny,<delimiter>Na brzegach Newy ujrzał świat,<delimiter>Gdzie może snujesz pasmo lat<delimiter>Mój czytelniku, w świecie sławny!<delimiter>Jam też tam lubił bawić wprzód,<delimiter>Lecz szkodzi mi północny chłód.
<h1>III</h1>
Służąc chwalebnie i wytrwale,<delimiter>Długami ojciec jego żył;<delimiter>Co roku dawać zwykł trzy bale,<delimiter>Aż go fortuna pchnęła w tył.<delimiter>O Eugeniusza dbały losy:<delimiter>Madame trefiła dziecka włosy,<delimiter>Później Monsieur, z chłopięcia rad,<delimiter>Był stróżem jego młodych lat.<delimiter>Monsieur l’Abbé chłopczyka uczył,<delimiter>Trud obracając w miły żart,<delimiter>Nie dał mu czerpać z suchych kart<delimiter>I morałami nie dokuczył.<delimiter>Na figle — lekkie groźby miał<delimiter>I do ogrodu z sobą brał.
<h1>IV</h1>
A gdy w młodzieńczej burzy porę<delimiter>Uciekły sny naiwne wstecz,<delimiter>W czasie, gdy serce mocniej gore,<delimiter>Monsieur wygnano z domu precz.<delimiter>Oniegin pojął dar swobody,<delimiter>Zaraz się ostrzygł według mody,<delimiter>Jak dandy błysnął krojem szat<delimiter>I po raz pierwszy wstąpił w świat.<delimiter>Językiem Gallów mówił zręcznie<delimiter>I łatwo listy pisał… Ba!<delimiter>W mazurze robił lekkie pas,<delimiter>Umiał się kłaniać nader wdzięcznie.<delimiter>Czyż więcej trzeba?… Orzekł świat:<delimiter>«Jest miły, mądry» — i był rad.
<h1>V</h1>
My wszyscy uczym się po trosze.<delimiter>I to i owo pomnim z klas,<delimiter>Więc wykształceniem — bardzo proszę! —<delimiter>Potrafi błysnąć każdy z nas.<delimiter>Oniegin — pedant (tak surowy<delimiter>Rzekł areopag salonowy),<delimiter>Prym uczonością swoją brał.<delimiter>Jednak szczęśliwy talent miał:<delimiter>Umiał w dyspucie, pijąc wino,<delimiter>Trącić splątanych kwestii sznur,<delimiter>A gdy poważny zawrzał spór,<delimiter>Milczeć z uczoną znawcy miną,<delimiter>Lub dam przychylny zyskać sąd<delimiter>Przez niespodzianych żartów prąd.
<h1>VI</h1>
Klasycyzm zwietrzał dziś bezsprzecznie,<delimiter>Więc zadowolić może wieść,<delimiter>Że znał łacinę dostatecznie,<delimiter>By epigrafów badać treść,<delimiter>Wspomnieć Tacyty, Juwenale,<delimiter>Na końcu listu dodać: Vale,<delimiter>Pamiętał (lecz cóż wiecznie trwa?)<delimiter>Z Enejdy… błędnie wiersz lub dwa!<delimiter>Dziwacznej nie czuł on ochoty<delimiter>Z dziejowych ksiąg, z papieru brył,<delimiter>Chronologiczny strząsać pył,<delimiter>Lecz dni zamierzchłych anegdoty<delimiter>Od Romulusa po dziś dzień<delimiter>Znał — i odtwarzał w kilka mgnień!
<h1>VII</h1>
Śmiejąc się z wieszczów, co ofiarą<delimiter>Rymów czczą Muzę w noc, bez lamp,<delimiter>Nie mógł odróżnić żadną miarą,<delimiter>Co to jest trochej, a co jamb,<delimiter>Ganił Homera, Teokryta,<delimiter>Lecz czytać zwykł Adama Smitha,<delimiter>O ekonomii powziął sąd;<delimiter>Więc rozumować umiał stąd,<delimiter>Jak się wzbogacać państwo zdolne,<delimiter>Jak ubożeje, albo jak<delimiter>Szkód mu nie zrządzi złota brak,<delimiter>Jeżeli ma produkty rolne,<delimiter>Ojciec go pojąć nie mógł i…<delimiter>Oddawał w zastaw wieś po wsi.
<h1>VIII</h1>
Wszystko, co umiał mój Eugeniusz,<delimiter>Opisać — byłby zbytni trud;<delimiter>Lecz w czym okazał istny geniusz,<delimiter>Co z wszystkich nauk poznał wprzód,<delimiter>Co z młodu badał, co mu było<delimiter>Rozkoszą, pracą, męką miłą,<delimiter>Co zapełniało, niby w śnie,<delimiter>Leniwo-tęskne jego dnie —<delimiter>Ach, to nauka słodkich szałów,<delimiter>Którą mistrz Nazon w pieśni wplótł,<delimiter>Za co promienny życia wschód,<delimiter>Opłacił kresem śród opałów,<delimiter>Witając w stepach smutny skon,<delimiter>Z dala od miłych włoskich stron.
<h1>IX</h1>
……………………………………<delimiter>……………………………………<delimiter>……………………………………
<h1>X</h1>
Jak wcześnie umiał serca łudzić,<delimiter>Zazdrościć, ogień w duszę tchnąć,<delimiter>Zabijać wiarę albo budzić,<delimiter>Zdawać się chmurnym, z żalu schnąć,<delimiter>Udać pokorę lub namiętność,<delimiter>Uwagę, dumę, obojętność…<delimiter>Czasem wymowy lawą wrzał,<delimiter>Czasem milcząco smutny stał.<delimiter>W serdecznych listach był niedbały:<delimiter>O jednym marząc, myśląc, śniąc,<delimiter>Umiał się wyzbyć innych żądz.<delimiter>Wzrok, to wstydliwy, to zuchwały,<delimiter>Umiał wybuchnąć szału skrą<delimiter>Albo posłuszną błysnąć łzą!
<h1>XI</h1>
Gra uczuć zmienna czarowała;<delimiter>Damy porywał ducha hart,<delimiter>Gotowa rozpacz przerażała,<delimiter>Dziewice bawił śmiały żart;<delimiter>On serc zgadywał żywsze prądy<delimiter>I młodocianych lat przesądy<delimiter>Subtelnie niszczył; jak przez czar,<delimiter>Wydzierał pierwszych wyznań dar;<delimiter>I mimowolne rąk pieszczoty<delimiter>Zdobywać umiał; mocą swą<delimiter>Do rendez-vous mógł skusić «Ją»,<delimiter>W sadzie, gdy miesiąc świeci złoty,<delimiter>A kiedy przyszła, z szczęścia drżąc,<delimiter>Morały prawił jej, jak ksiądz.
<h1>XII</h1>
Kokietki umiał on wytrawne<delimiter>Zwodzić przez pochlebstw swoich szych,<delimiter>Znajdował zawsze środki wprawne,<delimiter>By konkurentów zgnębić swych.<delimiter>Jakież im sieci stawiał skrycie!<delimiter>Jak o nich mówił jadowicie!<delimiter>A jednak mężów szczęsny ród<delimiter>Śpiewał mu chwałę jakby z nut.<delimiter>Ręce mu ściskał mąż sceptyczny,<delimiter>Faublasa nieodrodny brat,<delimiter>Starzec, co wszystkie zęby zjadł,<delimiter>I rogonośca pompatyczny,<delimiter>Który nie dojrzy żadnych plam<delimiter>W żonie, w obiedzie, w sobie sam!
<h1>XIII. XIV</h1>
……………………………………<delimiter>……………………………………<delimiter>……………………………………
<h1>XV</h1>
Jeszcze jest w łóżku… List po liście<delimiter>Niesie mu lokaj… Pismo pań…<delimiter>Co, zaproszenie? Oczywiście…<delimiter>W trzech domach wieczór… Liczą nań…<delimiter>Tam raut, tam bal, tam uczta dzieci…<delimiter>Kędyż swawolnik mój poleci?<delimiter>Po cóż wybierać? Czasu dość.<delimiter>Wszędzie się zjawi miły gość.<delimiter>Tymczasem ranny strój dać każe;<delimiter>Kładzie szeroki boliwar,<delimiter>Amerykańskiej mody dar,<delimiter>I chodzi długo po bulwarze,<delimiter>Póki mu breget z piątą wraz<delimiter>Nie dzwoni na obiadu czas.
<h1>XVI</h1>
Do sani siada. Zmierzch już dobry…<delimiter>«Jazda!» — zakrzyknie. Konie mkną…<delimiter>Jego kołnierza świetne bobry<delimiter>Mroźnego pyłu srebrem lśnią.<delimiter>Do «Talon» droga niedaleka,<delimiter>A tam Kaweryn już nań czeka.<delimiter>Wszedł — wnet się rozległ korków huk,<delimiter>Prysną szampańskich krople strug.<delimiter>Już stoi przed nim roast beef krwawy<delimiter>I trufle — zbytek młodych lat,<delimiter>Francuskiej kuchni cenny kwiat;<delimiter>Strasburski pasztet wiecznej sławy,<delimiter>Ananas złoty pośród grusz<delimiter>I ser limburski pachnie tuż.
<h1>XVII</h1>
Jeszcze przy winie rad gawędzić<delimiter>(Kotlet był nader tłusty snadź),<delimiter>Lecz do teatru musi pędzić,<delimiter>Gdzie nowy balet mają dać.<delimiter>Surowy sceny prawodawca,<delimiter>Aktorek krasy wielki znawca,<delimiter>Niestały druh baletu diw,<delimiter>Zakulisowych badacz niw,<delimiter>Oniegin znalazł się w teatrze,<delimiter>Gdzie byle krytyk — chytry lis —<delimiter>Za entrechat wyć gotów: «bis!»,<delimiter>A sykać Fedrze, Kleopatrze,<delimiter>Moinę wołać, sprawiać szum,<delimiter>Aby go tylko słyszał tłum.
<h1>XVIII</h1>
Czarowny kraj! Tam niegdyś wolny<delimiter>Fonwizin wzniósł satyry miecz;<delimiter>Tam Kniaźnin, naśladowca zdolny,<delimiter>Niejedną cenną dał nam rzecz;<delimiter>Ozierow tam zachwytów słowo<delimiter>Z młodziutką dzielił Siemionową,<delimiter>Od tłumów zbierał brawa, łzy;<delimiter>Katienin tam, w północne mgły,<delimiter>Z Zachodu przyniósł blask Kornela;<delimiter>Szachowski wniósł tam dowcip swój<delimiter>I swych komedii gwarny rój;<delimiter>Tam Didlot myśl swą w tańce wciela;<delimiter>Tam, tam kulisów chłodził cień<delimiter>Młodości mej gorący dzień.
<h1>XIX</h1>
Boginie moje! Czy słyszycie<delimiter>Ten tęskny liry mojej dźwięk?<delimiter>Czy ruch gwiazd nowych po orbicie<delimiter>Zastąpić zdoła dawnych wdzięk?<delimiter>Jam zawsze patrzeć na was skory,<delimiter>Lecz czy rosyjskiej Terpsychory<delimiter>Zobaczę pełny ducha lot?<delimiter>Lub zrozpaczonych oczu grot<delimiter>Zmierzy ku obcej, nudnej scenie,<delimiter>Przez szkło lornety przejdzie wzdłuż<delimiter>Tych obojętnych rzędów lóż…<delimiter>I pierś podniesie mi westchnienie?…<delimiter>Ziewając wśród wesołych scen,<delimiter>Będę wspominał pierzchły sen!
<h1>XX</h1>
Już teatr pełny; błyszczą loże,<delimiter>Wre parter; hałas z górnych sfer:<delimiter>Paradyz czekać już nie może…<delimiter>Wreszcie kurtyny słychać szmer.<delimiter>Patrz, Istomina, jak królewna<delimiter>Albo bogini lśniąca, wiewna.<delimiter>Na czele nimf, z szelestem szarf,<delimiter>Posłuszna dźwiękom skrzypiec, arf,<delimiter>Śród scenicznego dąży pola;<delimiter>Stąpa… nie tyka ziemi krok…<delimiter>Unosi nóżkę… jeden skok!<delimiter>Jak puch ulata z ust Eola,<delimiter>Kibić się wije, niby wąż,<delimiter>I nóżka nóżkę bije wciąż…
<h1>XXI</h1>
Oklaski grzmią… Oniegin wchodzi,<delimiter>Po nogach stąpa widzom… Siadł.<delimiter>Po lożach krzywym okiem wodzi,<delimiter>Obcym mu zdał się damski świat.<delimiter>Obejrzał wszystkich piętr krawędzie,<delimiter>W szatach i twarzach znalazł wszędzie<delimiter>Błąd jakiś lub fałszywy ton;<delimiter>Mężczyznom oddał z wszystkich stron<delimiter>Ukłony; potem ledwie raczył<delimiter>Na scenę spojrzeć; już ma dość;<delimiter>Ziewając, myśli: «Bierze złość,<delimiter>Że tego nikt nie przeinaczył…<delimiter>Balet już na mnie nudą tchnie,<delimiter>Ba, i Didlot już znudził mnie».
<h1>XXII</h1>
Chóry aniołów, czartów, cieni<delimiter>Jeszcze na scenie w pląsach mkną;<delimiter>Jeszcze lokaje umęczeni<delimiter>Przy futrach u podjazdów śpią;<delimiter>Jeszcze w teatrze wrzask nie ścicha,<delimiter>Tłum klaszcze, syka, kaszle, kicha;<delimiter>Jeszcze i w gmachu, i u drzwi<delimiter>Szereg latarni jasno lśni;<delimiter>Znudzone i zziębnięte konie<delimiter>Przy dyszlach niecierpliwie drżą;<delimiter>Stangreci panów swoich klną,<delimiter>Bijąc w skostniałe swoje dłonie —<delimiter>A już Oniegin jest u wrót;<delimiter>Przebrać się każe kaprys mód.
<h1>XXIII</h1>
Trudno wam obraz dać dokładny,<delimiter>Tej dziwnej szatni oddać świat,<delimiter>Gdzie wychowanek mód przykładny<delimiter>Zajął się zmianą swoich szat.<delimiter>Wszystko, czym Londyn pedantyczny<delimiter>Spieszy nakarmić kaprys liczny<delimiter>I przez bałtyckiej fali grzbiet<delimiter>Za las i sadło zwozi wnet;<delimiter>Wszystko, co smak Paryża głodny<delimiter>(Praktyczne zyski ciągnąc stąd),<delimiter>Znalazł, by zabaw wzmagać prąd,<delimiter>By zadowalać zbytek modny —<delimiter>Wszystko to, młody ceniąc szał,<delimiter>Ów młody mędrzec tutaj miał…
<h1>XXIV</h1>
Bursztyn na fajkach Carogrodu;<delimiter>Tu porcelana, ówdzie brąz,<delimiter>W krysztale rżniętym z róż ogrodu<delimiter>Wonnych ekstraktów fiolet, pąs;<delimiter>Grzebyczki i pilniki różne,<delimiter>Nożyczki krzywe i podłużne;<delimiter>I dla paznokci, i dla ust<delimiter>Kilka dziesiątków szczotek… Gust<delimiter>Kazał tak… Tu zauważę:<delimiter>Drwi Rousseau, że poważny Grimm,<delimiter>Kiedy rozmawiał ongi z nim,<delimiter>Paznokcie czyścił w dysput żarze!<delimiter>Obrońca praw — zapewniam was —<delimiter>Nie miał słuszności na ten raz.
<h1>XXV</h1>
Boć można dzielnym być człowiekiem<delimiter>I o paznokci piękność dbać:<delimiter>Po co wojować próżno z wiekiem?<delimiter>Obyczaj jest tyranem snadź.<delimiter>Eugeniusz mój, Kaweryn wtóry,<delimiter>W stroju pedantem był z natury,<delimiter>Przytyków świata nie mógł znieść —<delimiter>Wolał, że «frantem» zwie go wieść.<delimiter>Przez trzy godziny się przebiera,<delimiter>Między lustrami spędza czas…<delimiter>Lecz kiedy wyszedł, każdy wraz<delimiter>Rzekłby: to wietrzna jest Wenera,<delimiter>Kiedy włożywszy lekki strój,<delimiter>W maskaradowy spieszy bój!
<h1>XXVI</h1>
Tu, skoro Muza moja splata<delimiter>Na cześć toalet — rymów rój,<delimiter>Dla uczonego rad bym świata<delimiter>Opisać ściśle jego strój!<delimiter>Ten temat byłby smacznym kąskiem<delimiter>(Opis jest moim obowiązkiem),<delimiter>Lecz «pantalony» albo «frak» —<delimiter>Po rusku takich słówek brak!<delimiter>A i tak, nie śmiem się zapierać<delimiter>(Spostrzegam to od kilku chwil),<delimiter>Że mój ubogi mógłby styl<delimiter>Tych barbaryzmów mniej zawierać;<delimiter>Toć jam, gdym ongi «mores» znał,<delimiter>Akademicki słownik brał!
<h1>XXVII</h1>
Zresztą i Muza stawia veto,<delimiter>Daje mi nowy temat: bal.<delimiter>Oniegin jedzie tam karetą,<delimiter>Zdyszane konie pędzą w dal.<delimiter>W ulicy sennej leżą śniegi,<delimiter>Ściemniałych domów śpią szeregi.<delimiter>Tam się wyciągnął karet rząd,<delimiter>Z podwójnych latarń światła prąd<delimiter>Na śnieg tęczowym blaskiem pada.<delimiter>Oto wspaniały lśni się gmach,<delimiter>Mnóstwo kagańców błyszczy w mgłach,<delimiter>Na szybach cieniów drży gromada.<delimiter>Profile główek snują tam:<delimiter>Figury modnych panów, dam…
<h1>XXVIII</h1>
Eugeniusz mknie przed gmach pochopnie…<delimiter>Wysiadł… szwajcara minął już,<delimiter>Na marmurowe wbiega stopnie,<delimiter>Po włosach dłonią gładzi wzdłuż…<delimiter>Wchodzi… Tłum w sali pląsa szybki,<delimiter>Ledwie nadążyć mogą skrzypki…<delimiter>Ognisty mazur długo trwa…<delimiter>Gwar i ciasnota… Gości ćma…<delimiter>Kawalerzysty ostróg brzęki<delimiter>I trenów szelest… Nóżki pań…<delimiter>Za nimi biegną, niby dań,<delimiter>Spojrzenia pełne ognia, męki…<delimiter>I głuszy skrzypiec ostry ton<delimiter>Zazdrosne szepty młodych żon.
<h1>XXIX</h1>
W wesołe dni mych młodych wierzeń,<delimiter>Jakże mnie bawił każdy bal!<delimiter>Wyborne miejsce to dla zwierzeń:<delimiter>Tam wręczasz listy śród tych sal!<delimiter>O wy, szanowni, cni mężowie,<delimiter>Proszę przysłuchać się mej mowie:<delimiter>Tutaj usłużność moją znać;<delimiter>Ja wam przestrogę chciałbym dać!<delimiter>I wy, o mamy, śpiące może,<delimiter>Śledźcie swych córek każdy krok,<delimiter>Wspomóżcie binoklami wzrok —<delimiter>Ach, bo inaczej… O, broń Boże!<delimiter>Ja to dlatego piszę wam,<delimiter>Że dawno już nie grzeszę sam!
<h1>XXX</h1>
Ach, na zabawy, na widziadła,<delimiter>Jam dużo życia stracił już,<delimiter>Gdyby moralność nie upadła,<delimiter>Nie wyrzekłbym się świata burz!<delimiter>Lubię ja młodość, szał i tłumy,<delimiter>Wymyślne stroje, blaski, szumy,<delimiter>Damy w koronkach, w tiulu mgłach,<delimiter>Lubię ich nóżki — tylko, ach!<delimiter>Czyliż się znajdą w Rosji całej<delimiter>Trzy pary zgrabnych damskich nóg?<delimiter>Długom pamiętać jeno mógł<delimiter>Dwie nóżki!… Smutny i zbolały,<delimiter>Ja wciąż je pomnę… nawet w śnie<delimiter>One to dręczą serce me.
<h1>XXXI</h1>
Próżnom zapomnieć chciał je nieraz!<delimiter>Szaleńca nie uleczył czas!<delimiter>Ach, nóżki, nóżki, gdzie wy teraz,<delimiter>Jaka dziś ziemia pieści was?<delimiter>W rozkoszy wschodniej tonąc stale,<delimiter>Nie zostawiły śladów wcale<delimiter>Na smutnym śniegu naszych stref;<delimiter>Dywan i wiatru wziął je wiew…<delimiter>Ach, kiedym tylko spojrzał na nie,<delimiter>Zapominałem wszystko wnet:<delimiter>Pragnienie sławy, jarzmo bied,<delimiter>I kraj rodzinny i wygnanie…<delimiter>Lecz znikło szczęście młodych lat,<delimiter>Jako wśród traw wasz lekki ślad.
<h1>XXXII</h1>
Dyjany pierś, rumieniec Flory<delimiter>Mogą miłosny budzić jęk…<delimiter>Jednakże nóżka Terpsychory<delimiter>Ma dla mnie stokroć większy wdzięk!<delimiter>Ona to krew młodzieńczą burzy,<delimiter>Ona nagrodę słodką wróży,<delimiter>Ona to wzrok rozmarza twój,<delimiter>Budząc swawolnych pragnień rój!<delimiter>Lubię ja nóżki, o Elwinko!<delimiter>Czy pod obrusem stołu drżą<delimiter>Czy po wiosennej trawie mkną,<delimiter>Czy spoczną w zimie na kominku;<delimiter>W salach, gdzie tańców rządzi szał,<delimiter>Nad morzem, na granicie skał…
<h1>XXXIII</h1>
Pamiętam morze burzą wrzące,<delimiter>Jak się przez zazdrość ból mój wzmógł,<delimiter>Patrząc, jak fale biegły drżące<delimiter>Spocząć z miłością u twych nóg…<delimiter>Jakżem ja pragnął wraz z falami<delimiter>Dotknąć się miłych nóg ustami!<delimiter>Śród uciech młodych moich dni,<delimiter>Gdy milion żądz szalało w krwi,<delimiter>Nigdym nie pragnął z taką męką<delimiter>Całować lica młodych dziew,<delimiter>Gorących ust ich chwytać wiew,<delimiter>Dotykać piersi drżącą ręką —<delimiter>Nigdy namiętnej burzy znak<delimiter>Nie targał duszy mojej tak!
<h1>XXXIV</h1>
Myśl za wspomnieniem innym goni,<delimiter>Czasem się snom porywać dam:<delimiter>Szczęśliwe strzemię trzymam w dłoni<delimiter>I zgrabną nóżkę w palcach mam!<delimiter>Znów kipię w słodkich snów zamęcie,<delimiter>Znów czarodziejskie to dotknięcie<delimiter>Zapala w zwiędłym sercu krew,<delimiter>Czuję miłości tęskny wiew…<delimiter>Lecz nadto sławi dumne dziewy<delimiter>Ma gadatliwa lira, drżąc;<delimiter>One nie warte są tych żądz,<delimiter>Nie zasługują na te śpiewy:<delimiter>Oczy i słowa bogiń tych —<delimiter>Zdradliwe są, jak nóżki ich!…
<h1>XXXV</h1>
Cóż mój Oniegin? Na wpół senny,<delimiter>Z balu do łóżka spieszy już…<delimiter>A bęben, czas zwiastując dzienny,<delimiter>Ze snu Petersburg budzi tuż.<delimiter>Wstał kupiec, ledwie zwłóczy troszka,<delimiter>Na stację wlecze się dorożka,<delimiter>Dzbanek — mleczarki zwalnia bieg,<delimiter>Pod nią poranny skrzypi śnieg.<delimiter>Słychać szmer ranka powitalny,<delimiter>W nim roznosiciel trzyma prym,<delimiter>Z kominów buchnął siny dym<delimiter>I piekarz, Niemiec punktualny,<delimiter>W szlafmycy spieszył w ranny czas<delimiter>Otworzyć w oknie wasisdas.
<h1>XXXVI</h1>
Lecz gwarem balu zamęczone,<delimiter>Z dnia czyniąc noc, zamknąwszy drzwi,<delimiter>Kotary cieniem otulone,<delimiter>Zabawy dziecię słodko śpi.<delimiter>Południe minie, nim się zbudzi…<delimiter>I życia plan go nie utrudzi:<delimiter>Barw niby wiele — jeden cień!<delimiter>Jak wczoraj, dziś przeżyje dzień.<delimiter>Lecz, śród powszednich zabaw niwy,<delimiter>Wolny, w rozkwicie młodych sił,<delimiter>Gdy z serc podboju sławnym był —<delimiter>Byłże Eugeniusz mój szczęśliwy?<delimiter>Czyli ku ucztom wracał znów,<delimiter>Choć lekkomyślny, zawsze zdrów?
<h1>XXXVII</h1>
Nie! Prędko dusza w nim ochłodła,<delimiter>Znudził go świata pusty szum:<delimiter>Kobiecy czar, Amorków godła<delimiter>Przestały być przedmiotem dum;<delimiter>Znużyły go i zdrady zgoła,<delimiter>Nie rozjaśniała przyjaźń czoła,<delimiter>Boć trudno było znaleźć moc,<delimiter>Aby szampańskim tak co noc<delimiter>Zalewać pasztet, z równą siłą<delimiter>Ciąć żartem, brać na słówek lep,<delimiter>Kiedy go wściekle bolał łeb;<delimiter>I chociaż wisus był, aż miło,<delimiter>Dojadł mu wreszcie szabel blask<delimiter>I w pojedynkach kurków trzask.
<h1>XXXVIII</h1>
Niemoc (właściwa mgłom Londynu),<delimiter>Której przyczyny tajne są,<delimiter>Która podobna jest do spleenu,<delimiter>A którą u nas «chandrą» zwą,<delimiter>Powoli tknęła jego duszę;<delimiter>Wprawdzie na szczęście, przyznać muszę,<delimiter>Nie czynił samobójczych prób,<delimiter>Lecz jakby z życiem zerwał ślub.<delimiter>Niby Childe Harold, chmurny, smętny,<delimiter>W bawialniach wciąż w zadumie trwa;<delimiter>I ani plotki, ani gra,<delimiter>Westchnienie, uśmiech, wzrok ponętny<delimiter>Nie rozjaśniały jego lic;<delimiter>Nie zauważał z tego nic.
<h1>XXXIX, XL, XLI</h1>
. . . . . . . . . . . . . . . . . . . . . . . . .
<h1>XLII</h1>
Wielkoświatowe kapryśnice,<delimiter>Najsamprzód was porzucił on!<delimiter>Przyznajmy, dawszy głos krytyce,<delimiter>Że dość jest nudny wyższy ton.<delimiter>I choć niejedna dzisiaj dama<delimiter>Wykłada Saya i Benthama,<delimiter>Lecz tych niewinnych rozmów bieg<delimiter>Tworzy banialuk przykry stek.<delimiter>Na domiar tak bezgrzeszne, dumne,<delimiter>Tak wzniosłe, tak ostrożne są,<delimiter>I pobożnością taką tchną,<delimiter>Tak akuratne, tak rozumne,<delimiter>Tak mrożą cnotą swoich min,<delimiter>Że sam ich widok rodzi spleen!
<h1>XLIII</h1>
I was, młodziutkie swawolnice<delimiter>Was, które niesie wichrem koń<delimiter>Na lekkich fiakrach przez ulice,<delimiter>Gdy noc rozpostrze ciemną dłoń,<delimiter>I was porzucił mój Eugeniusz,<delimiter>Gdy go odstąpił zabaw geniusz.<delimiter>Już się zamykać w domu jął,<delimiter>Ziewając, w rękę pióro wziął.<delimiter>Chciał pisać coś, lecz pracy twardej,<delimiter>Co zmusza siedzieć, nie mógł znieść…<delimiter>Nie chciało nic spod pióra leźć.<delimiter>A przeto nie wszedł w cech ten hardy,<delimiter>O którym sądzić, Boże broń!<delimiter>Ponieważ sam należę doń.
<h1>XLIV</h1>
Dni bezczynności bolą, nudzą,<delimiter>Dręczy się wnętrzną pustką duch;<delimiter>Wtem znalazł cel: chce myślą cudzą<delimiter>Pobudzić własnej myśli ruch.<delimiter>Na półkach księgi stawia rzędem,<delimiter>Czyta, pochłania, gnan obłędem!<delimiter>Tu znalazł podłość, głupstwo tam,<delimiter>Ówdzie bredzenie, nudę, kłam…<delimiter>Wszędy w kajdanach myśl, niestety!<delimiter>Postarzał starych książek świat,<delimiter>W nowych — starzyzny cuchnie ślad…<delimiter>Więc rzucił książki, jak kobiety,<delimiter>I półkę, rzędy książek — pył<delimiter>Czarną firanką wreszcie skrył.
<h1>XLV</h1>
Zbrzydziwszy «świat» na zawsze, zda się,<delimiter>I konwenansów długi spis,<delimiter>Jam się przyjaźnił z nim w tym czasie;<delimiter>W nim olśnił mnie niejeden rys:<delimiter>Jakaś głąb marzeń nieprzejrzana,<delimiter>Oryginalność nieudana,<delimiter>Myśl zimna, ostra, jako stal…<delimiter>W nim była chmurność, we mnie — żal;<delimiter>Przeszliśmy obaj zmysłów szały,<delimiter>Dla obu spłowiał życia czar,<delimiter>W sercach obydwu przygasł żar,<delimiter>Obu złośliwe szpony rwały<delimiter>Ślepej fortuny w młodych dniach,<delimiter>A z nimi — ludzkie szpony, ach!…
<h1>XLVI</h1>
Kto żył i myślał, ten nie może<delimiter>Nie gardzić ludźmi; ten, co czuł,<delimiter>Wie, jak w zmienionej życia porze,<delimiter>Żal niepowrotnych snów go skuł…<delimiter>Nie wrócą dawne upojenia,<delimiter>Serce zadławi wąż wspomnienia,<delimiter>W duszy żałosny płacze dźwięk…<delimiter>Wszystko to często nada wdzięk<delimiter>Rozmowie… Zresztą mnie z początku<delimiter>Raził Oniegin ostrzem słów…<delimiter>Później przywykłem… Nęcił ów<delimiter>Spór, trującego pełny wrzątku,<delimiter>Jego żółciowych żartów moc<delimiter>I szydzącego śmiechu noc.
<h1>XLVII</h1>
Bywało czasem w noce letnie,<delimiter>Gdy przeźroczyste niebo lśni,<delimiter>Gdy szyba Newy błyszczy świetnie,<delimiter>Gdy wkoło całe miasto śpi,<delimiter>W uroki wspomnień pogrążeni,<delimiter>Dawną miłością zachwyceni,<delimiter>Pogodę w sercach czujem znów,<delimiter>Siedzimy całą noc bez słów,<delimiter>Wiosennym pojąc się oddechem…<delimiter>Jak senny więzień w nocny czas,<delimiter>Przeniesion z turmy w wonny las,<delimiter>Budząc się, wita liść uśmiechem —<delimiter>Takeśmy biegli w marzeń świat,<delimiter>W zaranie naszych młodych lat.
<h1>XLVIII</h1>
Owiany tęsknych dum urokiem,<delimiter>O granitowy rzeki wał<delimiter>Oparty, w cichem i głębokiem<delimiter>Swym zamyśleniu druh mój stał.<delimiter>Cisza, na krótki mig rozdarta,<delimiter>Kiedy na zmianę zdąża warta<delimiter>Lub dojdzie głuchy fiakra huk,<delimiter>Lub zapóźnionej stopy stuk…<delimiter>A czasem tam z drzemiącej rzeki<delimiter>Naraz doleciał wiosła szmer,<delimiter>Plusnęła woda, skrzypnął ster<delimiter>I piosnki nadbiegł głos daleki;<delimiter>Drżała mi tęsknie serca cieśń,<delimiter>Marząc Torkwata słodszą pieśń!
<h1>XLIX</h1>
Adryjatyku boskie fale!<delimiter>Brenta! Was ujrzeć daż mi los?<delimiter>Wówczas natchnieniem się zapalę,<delimiter>Wasz czarujący słysząc głos!<delimiter>Tęsknoty ku wam nie zagaszę…<delimiter>Byrona lira echa wasze<delimiter>Przyniosła mi w ojczysty próg:<delimiter>Więc kocha was Apolla wnuk!<delimiter>Czyliż mi kiedyś los pozwoli<delimiter>Wolność pod niebem włoskim czuć,<delimiter>Marzenia z Wenecjanką snuć,<delimiter>Z nią w tajemniczej niknąć gondoli?<delimiter>Poznają usta w kilka chwil<delimiter>Petrarki i miłości styl.
<h1>L</h1>
Więc mi wolności bij godzino!<delimiter>Już czas! Nad morzem błądzę wciąż…<delimiter>Czyż wszystkie żagle mnie ominą?<delimiter>Hej, ty okręcie, po mnie dąż!<delimiter>Z burzami walcząc, z fal potokiem,<delimiter>Po tym bezdrożu wód szerokiem<delimiter>Kiedyż rozpocznę wolny bieg?<delimiter>Czas już porzucić nudny brzeg<delimiter>Tej nieprzyjaznej dla mnie mocy<delimiter>I pod palącym nieba tchem,<delimiter>Pod afrykańskim niebem mem,<delimiter>O tej posępnej śnić Północy,<delimiter>Gdziem kochał, wziął z cierpieniem ślub,<delimiter>Gdziem swemu sercu wyrył grób!
<h1>LI</h1>
Oniegin rad był ze mną jechać,<delimiter>Wołał go w podróż serca głos,<delimiter>Lecz musiał planów tych zaniechać;<delimiter>Na długo nas rozłączył los.<delimiter>Ojciec mu umarł w owym czasie,<delimiter>Ku spadkobierczej zbiegł się kasie<delimiter>Wnet wierzycieli chciwy tłum…<delimiter>Ogłuszył go pretensji szum.<delimiter>Eugeniusz nie mógł znieść procesów,<delimiter>Ojcowski spadek oddał im,<delimiter>Rad, że zawarli pokój z nim…<delimiter>Może poprawę interesów<delimiter>Przeczuł przez zmysł wewnętrzny swój;<delimiter>Odgadł, że gaśnie stary wuj.
<h1>LII</h1>
Wkrótce mu rządca przy raporcie<delimiter>Doniósł, że wuj opuszcza świat<delimiter>I że, w Letejskim stojąc porcie,<delimiter>Pożegnać się z siostrzanem rad.<delimiter>Eugeniusz smutną wieść wyczytał<delimiter>Z wieczora, i gdy dzień zaświtał,<delimiter>Już pędził od pocztowych wrót…<delimiter>Jechał i ziewał, myśląc wprzód,<delimiter>Że trzeba będzie chmurzyć czoło,<delimiter>Wzdychać i rolę nudną grać,<delimiter>Ażeby za to spadek brać!<delimiter>Lecz nim w krewniaka wjechał sioło<delimiter>(Tym otworzyłem romans swój),<delimiter>Na katafalku leżał wuj.
<h1>LIII</h1>
W sieni moc służby, domownicy;<delimiter>Goście wkraczali w domu próg,<delimiter>Pogrzebów wielcy miłośnicy,<delimiter>Sąsiadów tłum — i druh, i wróg…<delimiter>Popi i goście jedli, pili,<delimiter>Potem do bryczek zawrócili,<delimiter>Rozjechał się poważnie tłum;<delimiter>I zamarł w domu zgiełk i szum…<delimiter>Oniegin w wiejskim tym zakątku<delimiter>Jest gospodarzem gruntów, wód,<delimiter>Cegielni, lasów, on, co wprzód<delimiter>Grosz trwonił, wrogiem był porządku!<delimiter>Rad, że ma w życiu nowy wzór,<delimiter>Że zmienił na coś stary tór.
<h1>LIV</h1>
Przez dwa dni zdały mu się nowe<delimiter>Strumienia szmery, wonność pól,<delimiter>Wietrzyki, mknące przez dąbrowę,<delimiter>I gwarem pszczół brzęczący ul.<delimiter>Trzeciego dnia — las, śpiew ptaszęcy<delimiter>Nie zajmowały go już więcej;<delimiter>Sen nań napędzał polny kret,<delimiter>Nużyło wzgórze: ujrzał wnet,<delimiter>Że nuda na wsi gospodarzy,<delimiter>Jak w mieście, chociaż nie ma tam<delimiter>Balów i wierszy, kart i dam;<delimiter>Chandra czyhała nań na straży<delimiter>I biegła za nim w noc i w dzień<delimiter>Jak wierna żona albo cień.
<h1>LV</h1>
Lecz ja o wiosce myślę wdzięczniej.<delimiter>Mnie był przeznaczon żywot ten;<delimiter>Toć w ciszy lira śpiewa dźwięczniej<delimiter>I barwniej błyszczy twórczy sen.<delimiter>Szczęśliw niewinną wczasu porą<delimiter>Nad puste chodziłbym jezioro;<delimiter>Far niente — to mych marzeń szczyt!<delimiter>I dziś mnie budzi każdy świt<delimiter>Tylko na słodkie próżnowanie:<delimiter>Niewiele czytam, wiele śpię,<delimiter>Za sławą nie uganiam się,<delimiter>Wspominam młodych dni zaranie,<delimiter>Gdy na wsi dąb mnie cieniem krył…<delimiter>Wtedym jedynie szczęśliw był!
<h1>LVI</h1>
Wsi, ciebie kocham sercem szczerem,<delimiter>Ja kocham każdy polny kwiat!<delimiter>Różnicę w sobie z bohaterem<delimiter>Jam zawsze tu podkreślić rad,<delimiter>Aby potwarczy jakiś krytyk,<delimiter>Albo czytelnik, który przytyk<delimiter>Rad będzie zrobić — chytry lis —<delimiter>Sprawdzając tutaj każdy rys,<delimiter>Nie drwił, rzucając w obieg zdanie,<delimiter>Żem tu nabazgrał portret swój,<delimiter>Jak Byron, wiodąc z światem bój…<delimiter>Jak gdybyśmy nie byli w stanie<delimiter>Znaleźć dla pieśni inną treść,<delimiter>Tylko o sobie duby pleść!
<h1>LVII</h1>
Lecz à propos: toć wszyscy wieszcze<delimiter>Oddają snom miłosnym hołd…<delimiter>Te sny niedawno snułem jeszcze,<delimiter>Płacąc im w rymach znaczny żołd.<delimiter>Muza, gdy drżały one we mnie,<delimiter>Umiała zdobić je tajemnie<delimiter>I opiewała «dziewę gór»,<delimiter>Ideał piękna, cnoty wzór,<delimiter>I niewolnice ze Salhiry.<delimiter>Dziś, przyjaciele, po tym śnie!<delimiter>Słyszę, jak chcecie pytać mnie:<delimiter>«Po kim wzdychają struny liry?<delimiter>Czyją dziś nosisz z damskich szarf?<delimiter>Komuś poświęcił dźwięki harf?
<h1>LVIII</h1>
I dziś na jakiej cześć dziewoi<delimiter>Z kadzideł twoich wzlata dym?<delimiter>Kogoś ubóstwił w odzie swojej?<delimiter>Którąś uwiecznił przez swój rym?»<delimiter>Nikogo, bracia, ach, na Boga!<delimiter>Ucichł miłości szał i trwoga…<delimiter>Kto burzy uczuć spłacił dług,<delimiter>Szczęśliw, gdy z nią połączyć mógł<delimiter>Gorączkę rymów: On podwoił<delimiter>Szaleństw poezji święty żar,<delimiter>I Petrarkowy wznowił czar,<delimiter>I sławą — serca ból ukoił!…<delimiter>Ja, gdy mnie uczuć porwał wir,<delimiter>Zgłupiałem i nie tknąłem lir.
<h1>LIX</h1>
Gdy miłość znikła, Muza — bliska,<delimiter>Rozwiewa się mej myśli mrok,<delimiter>Natchnienia źródło w sercu tryska<delimiter>Płynie czarownych dźwięków tok.<delimiter>Piszę… przestaje tęsknić dusza,<delimiter>Pióro rysować nie przymusza<delimiter>Obok przerwanej pieśni słów<delimiter>Kobiecych nóżek, albo głów…<delimiter>Zagasły popiół nie rozpłonie;<delimiter>Nie płaczę już, choć tęsknię rad…<delimiter>Lecz wkrótce, wkrótce, burzy ślad<delimiter>W głębinach duszy mej zatonie.<delimiter>Poemat pisać znajdę chęć…<delimiter>Pieśni najmniej dwadzieścia pięć!
<h1>LX</h1>
Mam plan już nawet, formę wierszy,<delimiter>Wiem, jak bohater ma się zwać…<delimiter>Tymczasem dość, że rozdział pierwszy<delimiter>Tego romansu kończę snadź.<delimiter>Przejrzałem wszystko to surowo,<delimiter>Sprzeczności mnóstwo… Daję słowo!<delimiter>Poprawiać nie chcę, choćbym mógł.<delimiter>Cenzurze pragnę spłacić dług;<delimiter>I dziennikarzom na rozdarcie<delimiter>Pracownej myśli oddam nić:<delimiter>Ku newskim brzegom zatem idź,<delimiter>Dziecię mej duszy!… Spiesz na starcie<delimiter>I sławy dań mi przynieś stąd:<delimiter>Wymysły, hałas, krzywy sąd!
<h1>Rozdział II</h1>
<i>O rus!</i><delimiter>Horacy<delimiter><i>O Ruś!</i>
<h1>I</h1>
Był to czarowny kącik ziemi —<delimiter>Ta Eugeniusza mego wieś…<delimiter>Kto sny się poisz niewinnemi,<delimiter>W ustronie takie serce nieś!<delimiter>Dwór od chat gwarnych oddalony,<delimiter>Górą od wiatrów zasłoniony,<delimiter>Nad rzeką stał; daleko w krąg<delimiter>Ciągnęły się dywany łąk,<delimiter>Złociły w słońcu pola pszenne,<delimiter>Migały wsie, błękitniał staw,<delimiter>Stada błądziły pośród traw,<delimiter>I rzucał gęsto cienie senne<delimiter>Ogromny, zapuszczony sad,<delimiter>Najmilszy smętnych Dryjad świat.
<h1>II</h1>
Szanowny zamek był stawiany<delimiter>Świetnie; dziś takich domów brak.<delimiter>Komnaty ciche, mocne ściany,<delimiter>Jak kazał mądry stary smak.<delimiter>Salon z materii miał obicie,<delimiter>Sufit wysoki należycie.<delimiter>Carskich portretów wisiał rząd,<delimiter>Piec z barwnych kafli zdobił kąt.<delimiter>Wszystko to dawno wyszło z mody.<delimiter>Czemu, doprawdy, nie wiem sam…<delimiter>Zresztą, gdy prawdę mówić mam,<delimiter>Oniegin w tym nie widział szkody:<delimiter>Jednako ziewał, patrząc w dal,<delimiter>Śród starych i śród modnych sal.
<h1>III</h1>
Penaty swe w tej izbie mieści,<delimiter>Gdzie stary dziwak skromnie żył,<delimiter>Z klucznicą darł się lat czterdzieści,<delimiter>I placką zręcznie muchy bił.<delimiter>Wszędzie tu stara prosta moda:<delimiter>Miękka kanapa, stół, komoda…<delimiter>Ni śladu z atramentu plam.<delimiter>Oniegin w szafę zajrzał, tam<delimiter>Znalazł wydatków rejestr… Za to<delimiter>W kredensie, dzierżąc stałą straż,<delimiter>Stał z nalewkami szereg flasz;<delimiter>Przy nich kalendarz z dawną datą…<delimiter>Starzec miał dużo spraw; do rąk<delimiter>Nie brał więc nigdy innych ksiąg.
<h1>IV</h1>
Śród wielkich swoich dóbr samotny,<delimiter>By w jakiś sposób spędzić czas,<delimiter>Myślał mój druh (miał umysł lotny)<delimiter>Nowy porządek wnieść tu wraz.<delimiter>Nasz mędrzec dobre miał natchnienia:<delimiter>Na czynsz pańszczyznę starą zmienia,<delimiter>Na lekki czynsz… Odetchnął rab,<delimiter>Za pana modli się tłum bab.<delimiter>Za to skrzywiono się w sąsiedztwie:<delimiter>Bardziej praktycznych panów ród<delimiter>Wróży z reformy mnóstwo szkód.<delimiter>Szepnął o myśli ktoś kalectwie.<delimiter>Wszyscy rozpaczny czynią gest:<delimiter>«To dziwak niebezpieczny jest!»
<h1>V</h1>
Wprzód każdy spieszył jak pochlebca…<delimiter>Na przyjaźń z nim liczono snadź!<delimiter>Lecz że dońskiego sobie źrebca<delimiter>Przed tylną sień zalecał dać,<delimiter>Kiedy na głównej drodze sioła<delimiter>Zaturkotały tylko koła —<delimiter>Więc dąsów stąd się zrodził huk<delimiter>I… zmilkł na drodze bryczek stuk!<delimiter>«Nasz sąsiad nieuk z pyszną miną!<delimiter>Mason, nie może być dwóch zdań!<delimiter>On nie całuje rączek pań!<delimiter>Szklanką czerwone pija wino!<delimiter>Krótko tnie swoje: „nie!” lub „tak!”».<delimiter>Rzeczono w głos: »Zwyczajów brak!»
<h1>VI</h1>
Tak krążą plotki i pogłoski,<delimiter>Aż znajdą nową rozmów oś…<delimiter>Do swej rodzinnej wrócił wioski<delimiter>W tym samym czasie jeszcze ktoś…<delimiter>A zwał się on Włodzimierz Leński;<delimiter>Był to duch iście gettyngeński,<delimiter>Młodzieniec piękny… Chociaż wieszcz,<delimiter>Kant w nim podziwu budził dreszcz.<delimiter>Przywiózł z Germanii mnóstwo znamion:<delimiter>Marzenia mgliste — wiedzy plon,<delimiter>Entuzjastyczny mowy ton,<delimiter>Kędziory czarne aż do ramion,<delimiter>Ognistą duszę mknącą hen! —<delimiter>I o wolności luby sen.
<h1>VII</h1>
Jeszcze nie zwiędnął. Nie zdołała<delimiter>Wciągnąć rozpusty chłodnej toń<delimiter>Tej duszy, którą mu rozgrzała<delimiter>Pieszczota dziewic, druha dłoń.<delimiter>Serce, niewiedzą miłą tchnące,<delimiter>Snuło nadzieje czarujące.<delimiter>Świata nieznany blask i szum<delimiter>Ponętą były młodych dum…<delimiter>Dusza ta była jeszcze gładką,<delimiter>Cień zwątpień nie padł na jej biel;<delimiter>Śniącemu słodko życia cel<delimiter>Nęcącą zdawał się zagadką.<delimiter>Nie łamał głowy nad nią, wprzód<delimiter>Podejrzewając wzniosły cud!
<h1>VIII</h1>
Wierzył, że duszę ma pokrewną,<delimiter>Że ta tęsknocie płaci dań,<delimiter>Że się połączy z nim na pewno,<delimiter>Że każdej chwili czeka nań…<delimiter>Że za cześć jego — wierzył z góry —<delimiter>Przyjaciel pójdzie na tortury,<delimiter>I że dłoń druha ani drgnie,<delimiter>Kiedy w potwarcze łono tnie;<delimiter>Wierzył, że są wybrańcy losu,<delimiter>Którzy prowadzą cały lud<delimiter>Do ideału jasnych wrót,<delimiter>Że nieśmiertelny dźwięk ich głosu<delimiter>Powoła ludzkość aż na szczyt,<delimiter>Że przyjdzie wieczny szczęścia świt!
<h1>IX</h1>
Ta miłość, co przed dobrem klęka,<delimiter>Nienawiść złego, święty gniew<delimiter>I ona sławy słodka męka —<delimiter>Wcześnie wzburzyły jego krew.<delimiter>Niebo Goethego i Schillera<delimiter>Jaśniało nad nim; atmosfera<delimiter>Ich pieśni wlała w duszę szał…<delimiter>Wówczas płomienną lirę brał,<delimiter>Podniosłą Muzę przywoływał.<delimiter>Szczęśliwych natchnień był w nim splot,<delimiter>Nigdy nie spadał jego lot;<delimiter>On w pieśniach dumnie zachowywał<delimiter>Dziewiczych snów naiwny żar,<delimiter>Powagę i prostoty czar.
<h1>X</h1>
Miłość dobywał z duszy swojej,<delimiter>A tak był czystym jego tren,<delimiter>Jako niewinnej myśl dziewoi,<delimiter>Jako dziecięcia słodki sen,<delimiter>Jakoby Diana w nieb pustyni,<delimiter>Westchnień, tajemnic, snów bogini.<delimiter>Nieokreślony śpiewał żal,<delimiter>Nieznane «coś» i mglistą dal,<delimiter>Opiewał róże romantyczne,<delimiter>Rozłąki ból, daleki kraj,<delimiter>Gdzie cicho w kwiatach stąpa Maj,<delimiter>Gdzie płyną dziewic łzy mistyczne…<delimiter>Śpiewał, że pobladł życia kwiat,<delimiter>A nie miał… osiemnastu lat!
<h1>XI</h1>
W pustyni, gdzie Eugeniusz jeden<delimiter>Cenę talentu jego znał,<delimiter>Sąsiedzkich uczt banalny Eden<delimiter>Słaby dla niego urok miał.<delimiter>Leński od gwarnej zbiegł zabawy…<delimiter>Nie dziw! Rozsądna treść rozprawy<delimiter>O porze żniw, o węchu psim,<delimiter>O wódce, nie budziła w nim<delimiter>Zajęcia; w szczerej tej spowiedzi —<delimiter>Przez dowcip, polot, albo smak,<delimiter>Lub nieco żywszych uczuć znak,<delimiter>Nie uderzyli go sąsiedzi;<delimiter>A zaś ich miłych szczebiot żon<delimiter>Niósł jeszcze słabszy myśli plon.
<h1>XII</h1>
W pięknym młodzieńcu konkurenta<delimiter>Czuł zabiegliwych matek chór…<delimiter>Działa zasada na wsi święta:<delimiter>Już wszystkie mamy dla swych cór<delimiter>Śniły w nim zdobycz; próg przestąpi,<delimiter>Już mu rozmowa nie poskąpi —<delimiter>Niby to dalszą snując nić —<delimiter>Żalów: «Jak źle bez żony żyć!».<delimiter>Na stole stanie wnet herbatka;<delimiter>Na samowaru baczyć kran<delimiter>Ma Dunia… «Duniu, pić chce pan!»<delimiter>Tu jej gitarę poda matka<delimiter>I już (o, Boże) słychać pisk:<delimiter>«O przyjdź, gdzie złoty słonka błysk»…
<h1>XIII</h1>
Jego — hymenu węzeł drażni,<delimiter>Nie nęci jeszcze mirtu liść,<delimiter>On marzy tylko o przyjaźni;<delimiter>Do Oniegina woli iść.<delimiter>Zeszli się. Dziwna!… Lód z płomieniem,<delimiter>Proza z poezją, wiatr z kamieniem<delimiter>Mniej różnic mają, niż ci dwaj…<delimiter>Każdy, jak w obcy wchodząc kraj,<delimiter>Niepewność odczuł w pierwszej chwili;<delimiter>Potem nęciła różność ta,<delimiter>Potem zjeżdżali się co dnia —<delimiter>Nierozłączeni wkrótce byli!<delimiter>Niejeden z nas (ja pierwszy snadź)<delimiter>Tak sobie serce gotów dać.
<h1>XIV</h1>
Coraz jest rzadszą przyjaźń szczera!<delimiter>Wszelkie przesądy zniszczył czas:<delimiter>Dzisiaj we wszystkich widzim zera,<delimiter>Chcąc, by jednostką zwano nas.<delimiter>Każdy chce być Napoleonem<delimiter>I jak narzędziem, tak milionem<delimiter>Dwunogich stworzeń rządzić rad.<delimiter>Śmieje się dzisiaj z uczuć świat!<delimiter>Eugeniusz w nowych praw porządku<delimiter>Znośniejszym był od wielu; znał<delimiter>On ludzi, wzgardę dla nich miał,<delimiter>Lecz (nie ma reguł bez wyjątku)<delimiter>Umiał niektórym oddać cześć,<delimiter>Szanował szczerą serca treść!
<h1>XV</h1>
Z uśmiechem słuchał on poetę:<delimiter>Ognisty młodych sądów skok,<delimiter>Myśl, za doświadczeń mknąca metę,<delimiter>I ten natchniony wiecznie wzrok —<delimiter>Wszystko to było dlań tak nowem;<delimiter>A więc mrożącym swoim słowem<delimiter>Nie chciał tej młodej duszy truć…<delimiter>Myślał: «Toć głupio szczęście psuć,<delimiter>I tak trwa ono krótką chwilę,<delimiter>Życie otworzy oczy mu;<delimiter>Tymczasem, szczęśliw z swego snu,<delimiter>Niechajże wierzy dobra sile!<delimiter>Wybacz gorączce młodych lat<delimiter>Młodzieńczy żar i złudzeń kwiat».
<h1>XVI</h1>
Wszystko ich wlokło do rozmowy,<delimiter>Budziło myśl, wzniecało spór:<delimiter>Umarłych plemion szlak dziejowy,<delimiter>Trwałych przesądów chiński mur,<delimiter>Gra losu często niedorzeczna,<delimiter>I tajemnica grobu wieczna,<delimiter>I zło, i dobro, prawda, błąd —<delimiter>Wszystko podpadło pod ich sąd.<delimiter>Leński, w dyspucie zapalczywy,<delimiter>Zapomni się, bywało, tak,<delimiter>Że głosi ustęp z szwedzkich sag,<delimiter>A mój Eugeniusz pobłażliwy,<delimiter>Chociaż bywała ciemną treść,<delimiter>Wyrażał mu uwagą cześć.
<h1>XVII</h1>
Lecz częściej dwaj anachoreci<delimiter>Brali za treść — miłości świat;<delimiter>Wyrwawszy się z jej władczej sieci,<delimiter>Oniegin mówił o niej rad —<delimiter>Z westchnieniem, z żalem mimowolnym.<delimiter>Szczęśliw, kto był do tego zdolnym,<delimiter>Że w burzę wszedłszy, uszedł tuż;<delimiter>Szczęśliwszy ten, co nie znał burz,<delimiter>Co miłość ziębił przez rozstanie,<delimiter>Ból przez szyderstwo; szczędził sił,<delimiter>Ziewając, kawkę z żoną pił,<delimiter>Zazdrości w sercu tłumił granie,<delimiter>Nie stawiał, aby chłodzić krew,<delimiter>Majątku — na waleta tref!
<h1>XVIII</h1>
Gdy nas rozsądek pod sztandary<delimiter>Powoła swe, gdy w ciszy czas<delimiter>Zgasną namiętnych pragnień żary,<delimiter>Kiedy już tylko bawi nas<delimiter>Kapryśna żądza swym oddechem,<delimiter>Kiedy z spóźnionym serca echem<delimiter>Walcząc, tłumimy krwi swej ruch,<delimiter>Wówczas nam jeszcze pieści słuch<delimiter>Cudzej miłości powieść słodka,<delimiter>W głębinach duszy ryjąc znak.<delimiter>Ach, inwalida stary tak,<delimiter>Kiedy wąsaczów młodych spotka,<delimiter>Słyszy w swej chacie armat ryk,<delimiter>O nowe boje pytać zwykł.
<h1>XIX</h1>
Ale i młodość błąd milutki<delimiter>Posiada: nie ukryje nic;<delimiter>Nienawiść, miłość, radość, smutki<delimiter>Wygada wnet z rumieńcem lic.<delimiter>Oniegin, niby inwalida<delimiter>W kochaniu, bada, jak się wyda<delimiter>Leńskiego miłość; ten był rad<delimiter>Otworzyć przed nim serca świat,<delimiter>Wybranki swej przymiotów dowieść.<delimiter>Eugeniusz przeto poznał wnet<delimiter>Szczegółów moc od a do zet,<delimiter>Całą miłości młodą powieść —<delimiter>Ocean uczuć… Wyznać mam?<delimiter>Nie było nic nowego tam!
<h1>XX</h1>
Włodzimierz kochał… Ach, niestety,<delimiter>Dzisiaj miłości takiej brak!<delimiter>Tylko szalony duch poety<delimiter>Jeszcze skazany kochać tak!<delimiter>Wszędzie i zawsze myśl jedyna,<delimiter>Pełna jej każda jest godzina,<delimiter>Jedno marzenie, jeden żal!<delimiter>Ani ziębiąca zwykle dal,<delimiter>Ani rozłąki długie lata,<delimiter>Nauki chłód i Muzy dar<delimiter>I cudzoziemskich dziewoj czar,<delimiter>Gwar uczt, wrażenia barwne świata—<delimiter>Nic nie zmieniło duszy tej,<delimiter>Którą za młodu oddał Jej!
<h1>XXI</h1>
Chłopięciem był, a już niewinne<delimiter>Serce uderzył Olgi wdzięk<delimiter>I na zabawy jej dziecinne<delimiter>Patrzył z zachwytem, czując lęk…<delimiter>Z wolna się zbliżył; w cieniach gaju,<delimiter>Dzieci bawiły się, jak w raju…<delimiter>Widząc krzepnący związek ten,<delimiter>Matki o ślubie snuły sen.<delimiter>W ustroniu, w cienie brzóz spowita,<delimiter>W oczach rodziców szczęściem drżąc<delimiter>I niewinności czarem tchnąc,<delimiter>Jako konwalia kwitła skryta,<delimiter>Której przez traw zielony gąszcz<delimiter>Nie dojrzał motyl, ani chrząszcz.
<h1>XXII</h1>
Tak pierwsze sny, zachwyty pierwsze<delimiter>Dała Leńskiemu Olga… Wnet<delimiter>Począł pisywać czułe wiersze,<delimiter>Zabrzmiał elegią jego flet.<delimiter>Żegnajcież gry dzieciństwa złote!<delimiter>Pokochał ciszę i tęsknotę,<delimiter>Samotność, gwiazdy, nocny czas<delimiter>I tajemniczy gęsty las,<delimiter>I lunę, cudną lampę nieba,<delimiter>Której składaliśmy i my<delimiter>Westchnienia nocne i te łzy,<delimiter>Co je wypłakać z serca trzeba…<delimiter>Dziś! — myślim, że jej świetlna gra<delimiter>Latarki blask zastąpić ma!
<h1>XXIII</h1>
Zawsze posłuszna, skromna zawsze,<delimiter>Wesoła zawsze, jako świt,<delimiter>Miła, jak słówka najłaskawsze,<delimiter>Prosta, jak młody wieszcza byt;<delimiter>Oczka błękitne jak niebiosy,<delimiter>Uśmieszek, w płowych loczkach włosy,<delimiter>Leciutka kibić, ustek mak —<delimiter>Wszystko to w Oldze… Ale wszak<delimiter>Łacno jej portret odnajdziecie:<delimiter>Dość pierwszy lepszy romans wziąć.<delimiter>Sam mogłem ongi przy nim schnąć<delimiter>Z miłości, lecz mnie znudził przecie.<delimiter>Więc, czytelniku, skończmy z nim —<delimiter>O starszej siostrze składam rym!
<h1>XXIV</h1>
Jej siostra zwała się Tatianą…<delimiter>Znajdziecie w tym zuchwały żart,<delimiter>Żem śmiał wprowadzić takie miano<delimiter>Do romansowych czułych kart…<delimiter>Lecz wszakże mile dźwięczy w rymie;<delimiter>Więc cóż, że razi was to imię<delimiter>Czeladnej izby starym tchem…<delimiter>Jeżeli chcecie, wyznać śmiem,<delimiter>Że u nas mało smaku wszędzie,<delimiter>Jak w mianach, które nosi lud<delimiter>(Że już nie wspomnę naszych ód)…<delimiter>Z postępem iść nam trudno będzie!<delimiter>Ba, od oświaty — z pudrem lic<delimiter>Wzięliśmy pozę — więcej nic!
<h1>XXV</h1>
A zatem zwano ją Tatianą…<delimiter>Nie wiem, w czym był jej wdzięku klucz.<delimiter>Świeżością siostry swej rumianą<delimiter>Nie mogłaby pociągnąć ócz.<delimiter>Dzika, milcząca, zbyt wrażliwa,<delimiter>Jak łania leśna bojaźliwa,<delimiter>Choć ją otaczał krewnych świat,<delimiter>Rosła w nim, jako obcy kwiat.<delimiter>Nie lubi pieszczot… Ojciec, matka<delimiter>Nie mogli czytać w duszy tej,<delimiter>Choć dziecię — nie pociąga jej<delimiter>Dzieci bawiących się gromadka.<delimiter>I czasem w oknie cały dzień<delimiter>Siedzi milcząca jako cień.
<h1>XXVI</h1>
Zaduma była od kołyski<delimiter>Żywiołem jej, przyjaznym tchem,<delimiter>Wczas wiejski, zawsze nudy bliski,<delimiter>Barwiła jej ciekawym snem.<delimiter>Jej delikatnej ręki palce<delimiter>Nie znały igły; z nudą w walce<delimiter>Nie zwykła do rąk kanwy brać,<delimiter>By w nią jedwabiem życie wlać.<delimiter>Gdy się w dziewczątku budzi władza,<delimiter>Posłuszną lalkę pragnie mieć;<delimiter>W konwenansową zmierza sieć,<delimiter>Gdy lalkę żartem w świat wprowadza…<delimiter>Dziewczynki lalkom z taktem dam<delimiter>Prawią morały swoich mam.
<h1>XXVII</h1>
Ale w dziecinne nawet lata<delimiter>Tatiana lalkę rzuca w kąt…<delimiter>I z nią o modach, plotkach świata,<delimiter>Nie toczy rozmów. Widać stąd,<delimiter>Że są jej obce figle dziecka;<delimiter>Strasznych powieści treść zdradziecka,<delimiter>Zimą, gdy mroki rzuca noc,<delimiter>Ma nad jej sercem większą moc.<delimiter>A kiedy niania na spacerze<delimiter>Zbierze dla Olgi dzieci rząd<delimiter>I poprowadzi w parku kąt —<delimiter>Ona udziału w grach nie bierze.<delimiter>Gwar ślepej babki, wietrzny śmiech —<delimiter>Nie budzą w jej serduszku ech.
<h1>XXVIII</h1>
Tatiana lubi na balkonie<delimiter>Uprzedzać złoty jutrzni brzask,<delimiter>Kiedy na bladym niebios łonie<delimiter>Stopniowo gaśnie gwiazdek blask,<delimiter>Kiedy na skraju ziemi dnieje,<delimiter>I poseł ranka, wietrzyk, wieje,<delimiter>I z wolna zdąża jasny dzień.<delimiter>A zimą, kiedy nocny cień<delimiter>Oblecze wszystko czarną smugą,<delimiter>Gdy cała ziemia ciężko śni<delimiter>I mglisty miesiąc blado lśni<delimiter>I wschód ociąga się przydługo,<delimiter>Już nie potrafi w łóżku zwlec,<delimiter>Ubiera się przy blasku świec.
<h1>XXIX</h1>
Romanse ją zajęły właśnie;<delimiter>One to dla niej wszystkim są!<delimiter>Ją czarowały z młodu baśnie<delimiter>I Richardsona, i Rousseau.<delimiter>Ojciec jej był poczciwiec sobie,<delimiter>Dość zapóźniony w zeszłej dobie,<delimiter>Nie widział w druku szkodnych plam.<delimiter>Prawda, nie czytał nigdy sam,<delimiter>Ale w powagę ksiąg nie wierzy,<delimiter>Nie daje ceny wieszczym snom,<delimiter>Nie dba więc, jaki tajny tom<delimiter>Pod poduszeczką córki leży.<delimiter>A jego żona… Czyżbym śnił?<delimiter>Richardson dla niej bóstwem był!
<h1>XXX</h1>
Tak! Uwielbiała Richardsona —<delimiter>Nie, aby miała z dzieł go znać,<delimiter>Lub że stawiała Grandisona<delimiter>Nad Lowelasa wyżej snadź,<delimiter>Lecz ongi księżna Paulinka,<delimiter>Słynna moskiewska jej kuzynka,<delimiter>Mówiła właśnie o nim wciąż…<delimiter>A wtedy jej obecny mąż<delimiter>Był narzeczonym… wbrew jej chęci!<delimiter>Bo inny ktoś, czyj piękny wąs<delimiter>Na jej twarzyczce budził pąs,<delimiter>Daleko mocniej tkwił w pamięci.<delimiter>Ów Grandison… ba! graczem był,<delimiter>Lecz mundur gwardii na nim lśnił.
<h1>XXXI</h1>
Oboje byli dziećmi mody;<delimiter>W snach go widziała u swych stóp;<delimiter>Ale się nikt nie pytał młodej,<delimiter>Kiedy wieziono ją na ślub…<delimiter>By ją rozłączyć z wspomnień zmorą,<delimiter>Rozsądny mąż wyjechał skoro<delimiter>Na wieś. Tu obcych ludzi gwar<delimiter>Z początku wzmógł tęsknoty żar;<delimiter>Rozwód — to było jej marzenie<delimiter>We łzach, w nerwowych splotach rąk…<delimiter>Lecz w gospodarstwa wszedłszy krąg,<delimiter>Znalazła wkrótce ukojenie.<delimiter>Przyzwyczajenie Bóg dał sam,<delimiter>Aby zastąpić szczęście nam.
<h1>XXXII</h1>
Przywykła… Lżejsze było życie…<delimiter>Powszedniość sny daleko gna.<delimiter>Aż tu zrobiła raz odkrycie,<delimiter>Co pocieszyło ją do cna.<delimiter>Zakwitła w myśli świeża płonka:<delimiter>Jak pod pantofel wziąć małżonka,<delimiter>Jak stworzyć samodzierżczy rząd!<delimiter>I zawiał w domu nowy prąd:<delimiter>Jeździ codziennie na roboty,<delimiter>Łby goli, grzybów wielki kosz<delimiter>Soli na zimę, liczy grosz,<delimiter>Odwiedza łaźnię co soboty.<delimiter>Służebne bije, wpadłszy w złość…<delimiter>Mąż milczał… To dla męża dość!
<h1>XXXIII</h1>
Kiedyś w albumy z czułą miną<delimiter>Pisała, biorąc z palca krew,<delimiter>Praskowję zwała Pauliną<delimiter>Naśladowała mową śpiew.<delimiter>O wiotką kibić bardzo dbała,<delimiter>I «n» rosyjskie wymawiała<delimiter>Zawsze z francuska, więc przez nos…<delimiter>Teraz ją mocno zmienił los!<delimiter>Album i księżna Paulina,<delimiter>Gorset i kajet czułych słów<delimiter>Poszły w niepamięć — oto znów<delimiter>Akulką wabi się Celina.<delimiter>Pani na głowie czepek ma,<delimiter>O watowany szlafrok dba.
<h1>XXXIV</h1>
Ale mąż kochał ją bez miary,<delimiter>W szlafroku łaził, jadł i pił,<delimiter>Na żonę patrzał, pełen wiary,<delimiter>Że czyni wszystko wedle sił.<delimiter>Życie płynęło tempem skorem;<delimiter>Zajrzał czasami w dom wieczorem<delimiter>Sąsiad; z nim żona, kilka cór.<delimiter>Wesoła plotka, drobny spór<delimiter>Skracają chwile do wieczerzy;<delimiter>Bez ceremonii biegnie czas,<delimiter>Olga herbatą służy wraz;<delimiter>Wreszcie godzina snu uderzy,<delimiter>Odjeżdża gość ku swoim wsiom…<delimiter>I w ciszy tonie stary dom.
<h1>XXXV</h1>
Stare zwyczaje, stare gusta<delimiter>Regulowały każdy czyn:<delimiter>Gdy «maślanica» przyszła tłusta,<delimiter>Na stole ruski leżał blin;<delimiter>Dwa razy w roku post — niewiele!<delimiter>Lubili krągłe karuzele,<delimiter>Za stołem pieśni, chłopski chór…<delimiter>A w «Trójcy dzień», gdy ludzi sznur<delimiter>Do cerkwi ciągnął, przy mszy ziewał,<delimiter>Czuli, jak serce w łonie drży,<delimiter>Roniąc na wierzby łezki trzy…<delimiter>Dom cały kwasem się zalewał.<delimiter>W ucztach gość nie znał, co to szwank:<delimiter>Noszono dania wedle rang.
<h1>XXXVI</h1>
I tak starzeli się oboje,<delimiter>Aż oto wreszcie cichy grób<delimiter>Przed mężem rozwarł swe podwoje,<delimiter>Każąc mu zawrzeć z niebem ślub.<delimiter>Umarł w godzinę po obiedzie…<delimiter>Tyś go opłakał, cny sąsiedzie,<delimiter>Wy, wierna żono, córy dwie —<delimiter>A szczerą prawdą żal wasz tchnie!<delimiter>Bo człek był prosty, pan wyborny,<delimiter>I gdzie proch jego legł — na znak<delimiter>Grobowy pomnik głosi tak:<delimiter>«Śpi Dmitrij Łarin, grzesznik korny,<delimiter>Hospodni rab, brygadier… Tu<delimiter>Zażywa wiecznej ciszy snu».
<h1>XXXVII</h1>
Leńskiemu po powrocie pilno<delimiter>Było na drogie groby iść,<delimiter>Sąsiada płytę nadmogilną<delimiter>Westchnieniem uczcić, przybrać w liść.<delimiter>«Poor Yorick» westchnął Leński smutnie,<delimiter>«Śmierć mi wydarła go okrutnie!<delimiter>On mnie na ręce często brał…<delimiter>Pomnę mą radość, gdy mi dał<delimiter>Do gier swój medal oczakowski!<delimiter>On obrał mnie dla Olgi swej,<delimiter>Myśląc: «Doczekamż chwili tej?»…<delimiter>I Leński, pełny szczerej troski,<delimiter>Nad tym kamieniem chyląc grzbiet,<delimiter>Madrygał prochom stworzył wnet.
<h1>XXXVIII</h1>
Nowy wiersz pisze dla pamiątki;<delimiter>Ojca i matki, tnąc w łzach,<delimiter>Uczcił śmiertelne drogie szczątki…<delimiter>Na wielkim życia łanie, ach!<delimiter>Z woli tajemnej zarządzenia,<delimiter>Chwilowym żniwem pokolenia<delimiter>Wschodzą, dojrzeją i wnet mrą…<delimiter>A śladem już je inne prą.<delimiter>Tak samo nasze wietrzne plemię<delimiter>Rośnie i kipi, z życiem ślub<delimiter>Zawiera, pcha pradziadów w grób.<delimiter>Lecz przyjdzie czas, rozewrze ziemię<delimiter>I wnuki nasze z biegiem lat<delimiter>Wycisną nas na tamten świat!
<h1>XXXIX</h1>
Ba! Niech wam dni w uciechach biegą,<delimiter>Nim śmierć nie zwali na was płyt!<delimiter>Rozumiem marność życia tego<delimiter>I mało cenię ziemski byt!<delimiter>Mnie już blask życia nie owieje…<delimiter>Lecz jeszcze jedną tkam nadzieję,<delimiter>Jeszcze mnie jednym trzyma świat:<delimiter>Chcę tu zostawić jakiś ślad.<delimiter>Zgon byłby bezeń nazbyt smutny,<delimiter>Więc żyję, piszę — pochwał dym<delimiter>Nie nęci mnie! Lecz celem mym —<delimiter>Zaznaczyć żywot swój pokutny,<delimiter>By kiedyś o mnie śród tych stron<delimiter>Przypomniał choć jedyny ton!
<h1>XL</h1>
I może rym mój kogoś wzruszy<delimiter>Łacniej niż dźwięk bojowych trąb<delimiter>I głosu strof mych nie zagłuszy<delimiter>Chłonąca wszystko Lety głąb!<delimiter>Próżność mnie wabi na swe szlaki!<delimiter>Marzę, że kiedyś nieuk jaki,<delimiter>Widząc mój portret, w sercu dreszcz<delimiter>Uczuwszy, rzeknie: «To był wieszcz!».<delimiter>O, przyjmij słowo dziękczynienia<delimiter>Ty, wielbicielu cichych Muz,<delimiter>Który odwalisz czasu gruz,<delimiter>Dobędziesz rym mój z zapomnienia,<delimiter>Swoją życzliwą wzniesiesz dłoń,<delimiter>Pogładzisz w laurach starca skroń!
<h1>Rozdział III</h1>
<i>Elle était fille, elle était amoureuse.</i>Malfilâtre
<h1>I</h1>
«Dokąd? Ot, gadaj do poety!» —<delimiter>«Żegnaj, Oniegin; na mnie czas». —<delimiter>«Nie trzymam cię, lecz powiedz, gdzie ty<delimiter>Wieczory spędzasz? Powiedz raz…» —<delimiter>«W Łarinów domu». — «O, litości<delimiter>I nie znajdujesz w tym trudności;<delimiter>Zabijać każdy wieczór tam?» —<delimiter>«Ani troszeczkę». — «Obraz dam,<delimiter>Że będzie wierny, przyznaj z góry!..<delimiter>Prosta rodzina, ruski byt,<delimiter>Dla gości uprzejmości szczyt,<delimiter>Zwyczajem świętym: konfitury!<delimiter>Temat do rozmów: len i mak,<delimiter>Obora, bydło… Zgadłem wszak?»
<h1>II</h1>
«Ba, ja nieszczęścia w tym nie widzę». —<delimiter>«A nuda? Nuda? Czy to nic?…» —<delimiter>«Modnego świata nienawidzę;<delimiter>W tych prostych domach szczęsny widz<delimiter>Odetchnąć zdoła…» — «Znów ekloga?!<delimiter>Daj pokój liryce, dla Boga!<delimiter>No jakże, jedziesz?… Ale, wiesz?<delimiter>Czy ja bym nie mógł ujrzeć też<delimiter>Filidy onej, co twojemu<delimiter>Natchnieniu daje skrzydła, lot,<delimiter>Łzy, rymy et cetera… Ot!<delimiter>Przedstaw mnie jej!» — «Żartujesz!» — «Czemu?» —<delimiter>«Więc dobrze». — «Kiedyż?» — «Choćby już.<delimiter>Tam zawsze gościom radzi… Cóż?»
<h1>III</h1>
«Jedziemy!» — Już druhowie lecą…<delimiter>Przybyli… W domu radość, wrzask…<delimiter>Stara gościnność, wyznam, nieco<delimiter>Nużyła gościa zbytkiem łask.<delimiter>Ot, uprzejmości masz tortury:<delimiter>Niosą na spodkach konfitury,<delimiter>W karafce borówkowy sok —<delimiter>To ma umilać rozmów tok!<delimiter>. . . . . . . . . . . . . . . . . . . . . . . . .<delimiter>. . . . . . . . . . . . . . . . . . . . . . . . .
<h1>IV</h1>
Wracają… Księżyc srebrne plamy<delimiter>Rzuca… oświetla bryczki ruch.<delimiter>Tutaj ukradkiem podsłuchamy<delimiter>Rozmowę naszych druhów dwóch…<delimiter>«Cóż, Eugeniuszu? A, ty ziewasz?» —<delimiter>«Nic, to mój zwyczaj». — «Czasem miewasz<delimiter>Weselszą minę…» — «Nudy moc<delimiter>Jednaka zawsze. Ależ noc!<delimiter>Poganiaj konie, ej, Andriuszka!<delimiter>Ot, głupia droga… A propos<delimiter>W prostocie bywa powab… co?<delimiter>Łarina miła jest staruszka.<delimiter>Aj! Co to?… Tak dokucza bok…<delimiter>Boję się: to z borówek sok!…
<h1>V</h1>
A powiedz, która z nich Tatiana?» —<delimiter>«Ta, co milcząca jako głaz,<delimiter>Weszła posępna jak Świetlana…<delimiter>Siedziała w kącie cały czas». —<delimiter>«Tak?… A ty młodszej jesteś sługą?» —<delimiter>«A co?» — «Ba, ja bym wybrał drugą,<delimiter>Mając na czole Muzy znak.<delimiter>Toć w twarzy Olgi życia brak;<delimiter>To jest Madonna Wandykowa,<delimiter>Kraśna i krągła… Otóż masz,<delimiter>Jak ta księżyca głupia twarz,<delimiter>Co się w ten głupi obłok chowa».<delimiter>Włodzimierz sucho odrzekł coś<delimiter>I zamilkł… Skrzypi bryczki oś…
<h1>VI</h1>
Ale wizyta Oniegina<delimiter>U Łarinów sprawiła rum…<delimiter>Domysł tkać przędzę swą poczyna,<delimiter>Szepcze w sąsiedztwie swat i kum.<delimiter>Wprawdzie po cichu i ukradkiem,<delimiter>Plotka się karmi tym wypadkiem<delimiter>(Wstrzymać pogłosek nie ma sił).<delimiter>«On pewnie dla Tatiany był!»<delimiter>W zaściankach szczerze zapewniano,<delimiter>Że termin ślubu pewny — raz;<delimiter>Po wtóre: zmienion, bo na czas<delimiter>Obrączek ślubnych nie przysłano.<delimiter>Mniej ich zajmował ślubny akt<delimiter>Leńskiego — to był stary fakt!
<h1>VII</h1>
Tatiana z gniewem plotek słucha,<delimiter>Lecz myśl ta jej nie puszcza z kleszcz<delimiter>I mimo woli w głębi ducha<delimiter>Dziwnej radości budzi dreszcz;<delimiter>I w serce wpija się po trocha…<delimiter>Czas przyszedł — i Tatiana kocha!<delimiter>Tak ziarno pada w grunt, a wiew<delimiter>Wiośniany ciepłem żywi siew.<delimiter>Z dawna tęskniącej wyobraźni<delimiter>Potrzebna była nowa treść;<delimiter>Pieszczotę pragnie wziąć i nieść.<delimiter>Zdradziecki poryw serce drażni<delimiter>I młoda pierś jej nie chce schnąć…<delimiter>Dusza czekała… kogo bądź!
<h1>VIII</h1>
I doczekała się… I oczy<delimiter>Rozwarła… Rzekła: oto on!<delimiter>Ach, teraz myśl ją jedna tłoczy,<delimiter>Rozbrzmiewa w sercu jeden ton;<delimiter>W gorących snach go zawsze spotka,<delimiter>Oddycha nim… Dziewica słodka,<delimiter>Jego czarowną czuje moc<delimiter>Dokoła siebie — dzień i noc.<delimiter>Już szczebiot siostry jej dokuczył<delimiter>I zbyt troskliwy służby wzrok,<delimiter>I gadatliwych ludzi tłok…<delimiter>Cień smutku lica jej obłóczył;<delimiter>Klnie gości, milcząc jako głaz,<delimiter>Za nagły przyjazd, długi wczas…
<h1>IX</h1>
Z jaką uwagą teraz czyta<delimiter>Czułych romansów świeży tom;<delimiter>Czarownym zmyśleń tchem spowita,<delimiter>Oddaje duszę złudnym snom!<delimiter>Tatiano, szczęsną mocą marzeń<delimiter>Ożywiasz tło książkowych zdarzeń:<delimiter>Kochanek Julii Volmàr,<delimiter>Matecque-Adèl i de Linar,<delimiter>Werter, męczennik buntowniczy,<delimiter>I niezrównany Grandison<delimiter>(Nas tylko spać przymusza on) —<delimiter>Budzą w twej duszy sen zwodniczy;<delimiter>I z wszystkich jeden obraz tkasz:<delimiter>W nim Oniegina widać twarz!
<h1>X</h1>
Zdając się sobie heroiną<delimiter>Najukochańszych swoich ksiąg,<delimiter>Klaryssą, Julią lub Delfiną,<delimiter>Tatiana nie wypuszcza z rąk<delimiter>Kart niebezpiecznych; błądząc w lesie,<delimiter>Otwartą książkę w ręku niesie<delimiter>I w niej znajduje, z szczęścia drżąc,<delimiter>Odgłos snów swoich, tajnych żądz;<delimiter>Wzdycha i sercem swym zabiera<delimiter>Zachwytów, bólów cudzych świat<delimiter>I w zapomnieniu szepcze w ślad<delimiter>List do swojego bohatera…<delimiter>A on… Ba, nie wiem, kim był on —<delimiter>Wiem jedno: nie był Grandison!
<h1>XI</h1>
Płomiennych twórców przeszła era,<delimiter>Co wszedłszy na podniosły tór,<delimiter>W osobie swego bohatera<delimiter>Doskonałości ryli wzór;<delimiter>Ludzie ścigali go niesłusznie,<delimiter>Choć wszystko czynił dobrodusznie,<delimiter>Rozumem świecił, sercem żył<delimiter>I jak Adonis piękny był.<delimiter>Na krzyk o pomoc stawał w progu,<delimiter>W zalety z każdą kartą rósł;<delimiter>Już na ofiarę życie niósł,<delimiter>Ale na szczęście — w epilogu<delimiter>Zawsze skarana była złość,<delimiter>A dobro miało nagród dość.
<h1>XII</h1>
A dziś padł tuman na umysły,<delimiter>Rzuca nas w sen morałów ton;<delimiter>Grzech i w romansie kult ma ścisły<delimiter>I tam już święci tryumf on!<delimiter>Ba! przy brytańskich Muz bajaniu,<delimiter>Dziewczę się rzuca na posłaniu,<delimiter>Nowe jej bóstwa burzą sen —<delimiter>Melmoth, włóczęga chmurny ten,<delimiter>Wampir, posępny i bezdźwięczny,<delimiter>Złowrogi Korsarz, Wieczny Żyd,<delimiter>Sbogar — tajemniczości szczyt!…<delimiter>Lorda Byrona kaprys zręczny —<delimiter>I egoizmu ciemny świat<delimiter>Przyoblókł w romantyzmu kwiat.
<h1>XIII</h1>
Lecz dla mnie nie jest to podnietą…<delimiter>I jeśli przyjdzie taki kres,<delimiter>Że ja przestanę być poetą,<delimiter>Że wlezie we mnie nowy bies,<delimiter>Że, chociaż zaklnie Feb ze zgrozy,<delimiter>Poniżę się do skromnej prozy —<delimiter>Romans na bardzo stary krój,<delimiter>Zajmie wesoły zachód mój.<delimiter>I nie nadludzkich łotrów zgraje,<delimiter>Nie tajną mękę sumień tam,<delimiter>Tylko po prostu skreślę wam<delimiter>Ruskiej rodziny obyczaje,<delimiter>Czułej miłości wabny świat,<delimiter>Podania naszych dawnych lat.
<h1>XIV</h1>
Wskrzeszę postacie zaginione,<delimiter>Ojcowskich rozmów prosty typ,<delimiter>Dzieci spotkania umówione<delimiter>U źródła, gdzieś pod cieniem lip;<delimiter>Błędnej zazdrości udręczenia,<delimiter>Rozłąki łzy, łzy pogodzenia<delimiter>I kłótnie znów… A w końcu prób,<delimiter>Pojadę z wami na ich ślub…<delimiter>Przypomnę ton porywający<delimiter>Wyrazów, które tonąc w łzach,<delimiter>Szeptałem sam w minionych dniach,<delimiter>U czarodziejki stóp klęczący —<delimiter>Pieszczotnych, słodkich słówek rój,<delimiter>Od których odwykł język mój!
<h1>XV</h1>
Lecz teraz zajmie mnie Tatiana!<delimiter>Ty płaczesz?… Spójrz, ja płaczę też!<delimiter>W szpony modnego dziś tyrana<delimiter>Całe swe życie oddać chcesz…<delimiter>Przepadniesz, miła! Chociaż za to<delimiter>Blask marzeń będzie ci zapłatą<delimiter>I w sferę uczuć wyższy wzlot,<delimiter>I czarujących marzeń splot,<delimiter>I pragnień rozkosz, snów trucizna…<delimiter>Ot, marzy ci się cały czas,<delimiter>Że on za tobą idzie w las —<delimiter>Podejdzie zaraz, miłość wyzna…<delimiter>Gdziekolwiek niesiesz lekki krok,<delimiter>Tam kusiciela widzisz wzrok.
<h1>XVI</h1>
Tęsknota serce biednej toczy…<delimiter>Do parku idzie, zrywa liść.<delimiter>Wtem nieruchome chyli oczy<delimiter>I nie ma siły naprzód iść…<delimiter>Wzniesiona pierś, opadłe ręce,<delimiter>Na licach nagłe lśnią rumieńce,<delimiter>Z pobladłych warg ulata jęk<delimiter>I w oczach blask i w uszach dźwięk.<delimiter>Nastanie noc; na niebie czaty<delimiter>Obchodzi miesiąc; w srebrnej mgle<delimiter>Wywodzi słowik trele swe<delimiter>I leją woń jaśminu kwiaty.<delimiter>Tatiana czuwa… snu jej brak<delimiter>I z nianią w mroku szepcze tak:
<h1>XVII</h1>
«Tu duszno, nianiu! Spać mi trudno!<delimiter>Otwórz tam okno, bliżej siądź!» —<delimiter>«Co tobie, Taniu?» — «Tak mi nudno!<delimiter>Opowiedz mi cokolwiek bądź!» —<delimiter>«Ba, o czym, Taniu? Dawniej zawdy<delimiter>Sporo i prawdy i nieprawdy<delimiter>Chowałam w głowie, że aż strach! —<delimiter>O duchach złych, dziewiczych snach…<delimiter>A dzisiaj ciemna jestem, Taniu:<delimiter>Już nie pamiętam dzisiaj nic…<delimiter>Ot, spróchniał do cna stary rydz!<delimiter>Skręciło mnie…» «Opowiedz, nianiu,<delimiter>Jako za starych było lat?<delimiter>Czy znałaś ty kochania kwiat?»
<h1>XVIII</h1>
«Ot, gadasz, Taniu! W nasze lata<delimiter>Nam się nie marzył taki kwiat;<delimiter>Nieboszczka świekra z tego świata<delimiter>Wygnałaby na tamten świat». —<delimiter>«Więc jak na ślub skłoniono nianię?» —<delimiter>«Jak Bóg przykazał… Zesłał Wanię…<delimiter>Mnie wyszedł już trzynasty rok,<delimiter>On młodszy był, więc poszło w skok.<delimiter>Niedziele dwie chodziła swatka,<delimiter>A gdy zamknięto za nią drzwi,<delimiter>Pobłogosławił ojciec mi,<delimiter>Płakałam z strachu, ze mną matka…<delimiter>Rozpletli warkocz; w cerkiew, bacz,<delimiter>Ze śpiewem wiedli, a ja w płacz…
<h1>XIX</h1>
I w obcą wzięli mnie rodzinę…<delimiter>Lecz ty nie słuchasz?… Nudna rzecz?…» —<delimiter>«Ach nianiu, nianiu! Patrz, ja ginę!<delimiter>Ciągle o jednym myślę precz!<delimiter>Ciągle do płaczu jestem skora!…» —<delimiter>«Kochanie moje, jesteś chora.<delimiter>Zmiłuj się Panie, pomóż nam!<delimiter>Czego chcesz, Taniu, zaraz dam…<delimiter>Chcesz? Świętą wodą cię pokropię…<delimiter>Ty masz gorączkę…» — «To nie znak<delimiter>Choroby, nianiu!… Kocham tak!» —<delimiter>«Zmiłuj się, Panie. Złe wnet stropię!»<delimiter>I niania, dziewczę ustrzec chcąc,<delimiter>Żegna je starą ręką, drżąc.
<h1>XX</h1>
«Ja kocham! Modlić się nie pora!<delimiter>Mnie nie pomoże krzyża znak!» —<delimiter>«O nie, kochanie! jesteś chora!» —<delimiter>«Daj pokój, nianiu! Kocham tak!»<delimiter>A tu księżyca popielaty<delimiter>Blask się zakradał do komnaty,<delimiter>Srebrzył na oczach ślady ros<delimiter>I rozpuszczony ciemny włos;<delimiter>I w siwych włosów lśnił promyku,<delimiter>Który spod chustki starej zbiegł;<delimiter>I tak Tatianę blask ten strzegł<delimiter>I starą w ciepłym kaftaniku…<delimiter>I tak ta srebrna cisza drga,<delimiter>A w niej się chwieją cienie dwa.
<h1>XXI</h1>
Tatiana milczy, głowę ściska,<delimiter>Patrzy w promienia srebrną nić…<delimiter>Wtem nowa myśl w jej duszy błyska…<delimiter>«Zostaw mnie samą, nianiu… Idź…<delimiter>Wprzód papier, pióro dasz mi może;<delimiter>Stół przysuń. Wnet się spać położę.<delimiter>Idź teraz!»… W ciszy skrzypną drzwi.<delimiter>Tatiana sama. Miesiąc lśni…<delimiter>Pisze nad stołem pochylona,<delimiter>Wciśnięta we framugi kąt,<delimiter>I nierozważnych liter rząd<delimiter>Wchłania jej miłość… Blask już kona…<delimiter>Za oknem słychać wiatru świst.<delimiter>Skończyła. Komu poślesz list?
<h1>XXII</h1>
Znałem piękności niedostępne,<delimiter>Chłodne i czyste, jako śnieg,<delimiter>Nieubłagane, nieprzestępne,<delimiter>Których nie pojmie nigdy człek.<delimiter>Dziwiąc się pysze, modnej pono,<delimiter>Jam przed ich cnotą przyrodzoną —<delimiter>Wyznaję — uciekł… Miałem sen:<delimiter>Zda się, żem czytał napis ten<delimiter>Ponad ich brwiami — napis piekła:<delimiter>«Nadziei tu na wieki zbądź!»<delimiter>Bo grzechem dla nich — miłość tchnąć,<delimiter>Odstraszać ludzi — rozkosz wściekła.<delimiter>Nad Newą nie wypadłoż wam<delimiter>Spotykać mnóstwo takich dam?
<h1>XXIII</h1>
Znałem i inne, ach, ponętne,<delimiter>O ustach pełnych mroźnych tez,<delimiter>Egoistycznie-obojętne<delimiter>Dla westchnień, hołdów i dla łez.<delimiter>Cóż kapryśnice wywołały?<delimiter>To, że wielbiciel ich nieśmiały<delimiter>Uciekał od surowych słów.<delimiter>Lecz te umiały przecie znów<delimiter>Pociągnąć go choć iskrą żalu;<delimiter>Przynajmniej czasem mowy dźwięk<delimiter>Słodyczą drgnął, cokolwiek miękł…<delimiter>I na następnym zaraz balu<delimiter>Szaleniec zapominał skarg<delimiter>I biegł w przepaści łamać kark.
<h1>XXIV</h1>
Czyliż winniejszą jest Tatiana?<delimiter>Czemu? — Że nie wie, co to kłam?<delimiter>Że w blasku marzeń rozkochana<delimiter>Nie widzi na swym słońcu plam?<delimiter>Że sztukę ma w miłości za nic,<delimiter>Że w zaufaniu nie zna granic,<delimiter>Że ją porywa uczuć głos,<delimiter>Że ją obdarzył władny los<delimiter>Umysłem lotnym, wolą żywą,<delimiter>Burzliwym wyobraźni tchem,<delimiter>Nieco dziwacznym myśli tłem,<delimiter>Sercem ognistym, duszą tkliwą?…<delimiter>Któż by kamieniem rzucić śmiał<delimiter>Za lekkomyślny uczuć szał?
<h1>XXV</h1>
Tylko kokietka chłodno sądzi.<delimiter>Tatiana szczerze kocha snadź,<delimiter>Jak dziecię sobą już nie rządzi;<delimiter>Miłości życie pragnie dać!<delimiter>Nie umie liczyć tak: odłożę —<delimiter>Wartość miłości tym pomnożę.<delimiter>Pewniej go schwytam w swoją sieć.<delimiter>Trzeba więc plan ostrożny mieć:<delimiter>Wprzód niepewności zmęczę noszą,<delimiter>Ambicję kolnę, w serce jad<delimiter>Zapuszczę, struję widmem zdrad…<delimiter>Inaczej, nudząc się rozkoszą,<delimiter>Niewolnik nędzny, chytry wąż,<delimiter>Gotów jest rwać kajdany wciąż.
<h1>XXVI</h1>
Jeszcze mam trudność: chcąc ratować<delimiter>Ojczystej ziemi drogą cześć,<delimiter>By list Tatiany zacytować,<delimiter>Muszę… przełożyć jego treść!<delimiter>Ojczysty język słabo znała,<delimiter>Dzienników naszych nie czytała;<delimiter>By oddać płomień swoich snów,<delimiter>Nie chciała długo szukać słów;<delimiter>A więc — pisała po francusku…<delimiter>Z przekąsem precz!… Sprawdziłem sam,<delimiter>Że dotąd miłość naszych dam<delimiter>Nie oświadczała się po rusku.<delimiter>Pocztowa proza — otóż masz! —<delimiter>Nie dba o dumny język nasz.
<h1>XXVII</h1>
Wiem: chcą nauczyć nasze panie<delimiter>Po rusku czytać… Oto bąk!<delimiter>Toć ja im wyrwać byłbym w stanie<delimiter>«Błagonamierennego« z rąk!<delimiter>Na was powołam się, o wieszcze!<delimiter>Wszak prawda? Te, co natchnień dreszcze<delimiter>Budziły w was, u czyich stóp<delimiter>Gorzeliście jak ognia słup,<delimiter>Składając świetnych rymów tyle —<delimiter>Czuły na sobie ostry szpon,<delimiter>Chcąc trafić w ruskiej mowy ton,<delimiter>Swój język przekręcały mile,<delimiter>Do francuskiego miały gust:<delimiter>Ten, jak ojczysty, brzmiał z ich ust.
<h1>XXVIII</h1>
Strzeż Boże spotkać gdzieś na balu,<delimiter>Gdzie z gawęd wzlata czad i dym,<delimiter>Seminarzystę w żółtym szalu,<delimiter>Akademika w czepku pstrym.<delimiter>Jak bez uśmiechu buzi ślicznej,<delimiter>Tak bez pomyłki gramatycznej<delimiter>Nie mogę ruskiej mowy znieść!<delimiter>Lecz oto, słyszę, idzie wieść,<delimiter>Że nowe niewiast pokolenie<delimiter>Wypieści ruskim wierszem słuch<delimiter>I gramatyczny stworzy ruch,<delimiter>Błagania gazet mając w cenie!<delimiter>Lecz ja… Ach, to nie moja rzecz!<delimiter>Z wiernością będę patrzył wstecz…
<h1>XXIX</h1>
Niedbale słodka paplanina,<delimiter>Źle wymawianych słówek żar,<delimiter>Co wszelkich reguł zapomina —<delimiter>Zawsze mieć będą dla mnie czar.<delimiter>Sił do pokuty nie nabędę<delimiter>I galicyzmy kochać będę:<delimiter>Bogdanowicza wiersze wszak<delimiter>I stare grzeszki kocham tak.<delimiter>Lecz dość! Tatiany listem oto<delimiter>Dawno przyrzekłem zająć was…<delimiter>Ba! Rad bym słowo cofnąć wraz:<delimiter>Coś mi nie pilno z tą robotą!<delimiter>Wiem, nowa moda dzisiaj drwi<delimiter>Z westchnień i piór à la Parni!
<h1>XXX</h1>
O Uczt śpiewaku z duszą smętną<delimiter>Gdybyś tu teraz ze mną był,<delimiter>Prośbą bym znużył cię natrętną;<delimiter>Ja bym cię błagał z całych sił,<delimiter>Byś na czarowne swoje dźwięki<delimiter>Przełożył mej dziewicy jęki,<delimiter>Co w obcej mowie słodko brzmią…<delimiter>Gdzie jesteś? Przybądź! — Oto są<delimiter>Me prawa — oddam je z pokłonem.<delimiter>Nie słyszy!… Pośród smutnych skał,<delimiter>On, który poklask ongi brał,<delimiter>Dziś błądzi z sercem wyziębionem…<delimiter>W fińskiego nieba patrząc dal,<delimiter>Nie wie, że druha toczy żal!
<h1>XXXI</h1>
Leży przede mną list Tatiany,<delimiter>Świętości strzegę tej… Z tych słów<delimiter>Czar wieje zawsze niespodziany…<delimiter>Czytam go… Schowam… Czytam znów…<delimiter>Kto włożył w pióro jej tę żałość<delimiter>I taką słodką słów niedbałość?<delimiter>Skąd ten naiwnych westchnień plon<delimiter>I ten szalony wezwań ton,<delimiter>Co tchnąc słabością, moc posiada?<delimiter>Ja nie wiem!… Oto puszczam w świat<delimiter>Niezręczny przekład, pełny wad…<delimiter>Żywego pędzla kopia blada,<delimiter>Melodia Strzelca, tylko że<delimiter>W nieśmiałej uczennicy grze!
List Tatiany do Oniegina<delimiter>«Piszę do Pana — czegóż więcej?<delimiter>To jedno zdradza serca stan.<delimiter>Czy wydrwisz zapał ten dziewczęcy?<delimiter>Czy mnie ukarzesz wzgardą Pan?<delimiter>O nie! — W to wierzę najgoręcej,<delimiter>Że mi litości podasz znak,<delimiter>Że nie zostawisz Pan mnie tak…<delimiter>A jam z początku milczeć chciała…<delimiter>Wierzaj: mojego serca ran<delimiter>Nigdy byś nie mógł dojrzeć Pan,<delimiter>Gdybym nadzieję słabą miała,<delimiter>Że z rzadka, choć w tygodniu raz,<delimiter>Poświęcisz nam swój drogi czas!<delimiter>Że głos usłyszę Twój przelotem,<delimiter>Rzucę Ci słówko, aby potem<delimiter>O jednym myśleć dzień i noc<delimiter>Aż przyjdziesz znów — tchnąć w serce moc!<delimiter>Lecz powiadają, żeś odludek;<delimiter>Nudzi Cię głuchy, wiejski świat;<delimiter>Więc Pana, ach, nasz skromny sad<delimiter>Nie znęci wonią niezabudek…<delimiter>Dlaczegoś Pan odwiedził nas?<delimiter>W tym zapomnianym kątku świata<delimiter>Nigdy by mi nie odkrył czas,<delimiter>Jak mocno serce w pierś kołata…<delimiter>I burzę słów niedoświadczoną<delimiter>Czas by uciszył — w życia śnie;<delimiter>Ktoś by do serca przypadł pono,<delimiter>Cnotliwą matką, wierną żoną<delimiter>Mogłabym zostać — kto to wie?<delimiter>Inny!… Nie zmusi cały świat.<delimiter>Bym mu oddała duszę swoją!<delimiter>Na Wyższej Radzie wyrok padł,<delimiter>To wola nieba: jestem Twoją!…<delimiter>Cały mój żywot był zadatkiem<delimiter>Spotkania naszych krewnych dusz;<delimiter>Bóg mi nie zesłał Cię przypadkiem,<delimiter>Do grobu Tyś mój anioł stróż….<delimiter>Z dawna mi sen Cię ukazywał<delimiter>I z niewidzianym łączył los;<delimiter>I cudny wzrok Twój mnie porywał<delimiter>I w duszy cudny dźwięczał głos!<delimiter>Lecz nie!… To nie był tylko sen!<delimiter>Gdyś wszedł, jam Ciebie wnet poznała.<delimiter>Jam zapłonęła, osłupiała<delimiter>I w myśli rzekłam: Oto ten!<delimiter>Wszak prawda? Muszę głos twój znać…<delimiter>To Ty mówiłeś ze mną w ciszy,<delimiter>Gdy szłam biednemu pomoc dać,<delimiter>Gdy się modliłam, klęcząc w niszy,<delimiter>By w serce słodki pokój wlać!<delimiter>Czyś to nie Ty śród groźnych mgnień,<delimiter>Gdy nocą wzrok mój się wysilał,<delimiter>Wstępował w mgłę, jak miły cień,<delimiter>Nad mym wezgłowiem się pochylał?<delimiter>Nie twójże głos brzmiał dźwiękiem cytry,<delimiter>Szeptał, że przejdzie pora burz?…<delimiter>Kto jesteś?… Czyś kusiciel chytry,<delimiter>Czy dobrotliwy anioł stróż?<delimiter>Rozstrzygnij trwożne te zwątpienia…<delimiter>Może to wszystko jeden błąd,<delimiter>Okrutny błąd niedoświadczenia…<delimiter>I innym będzie Boży Sąd!<delimiter>Wszystko mi jedno!… Cały los<delimiter>Składam w tej chwili w Twoje ręce,<delimiter>Ku Tobie z prośbą wznoszę głos:<delimiter>Ulżyj głębokiej mojej męce;<delimiter>Zrozumiej tylko: jestem sama,<delimiter>Nikt tu nie zajrzy w moją duszę,<delimiter>Mój umysł cierpi tu katusze,<delimiter>Dokąd się zwróci — wszędzie tama…<delimiter>Czyliż w milczeniu zginąć muszę?<delimiter>Czekam na Ciebie w strugach łez…<delimiter>Ożyw mnie jednym oka rzutem,<delimiter>Albo złudzeniom połóż kres<delimiter>I zasłużonym raź wyrzutem!<delimiter>Kończę!… I strach i wstyd mnie dręczy…<delimiter>Nie śmiem odczytać tego w głos…<delimiter>Za Ciebie honor Twój mi ręczy,<delimiter>Śmiało powierzam Ci mój los!»…
<h1>XXXII</h1>
Tatiana wzdycha przy stoliku;<delimiter>Raz po raz list w jej dłoni drgnie,<delimiter>Na rozpalonym jej języku<delimiter>Opłatek czerwonawy schnie.<delimiter>Opada głowa ociężała<delimiter>I zsuwa się koszulka biała<delimiter>Z prześlicznych ramion… Płynie czas,<delimiter>Promień księżyca całkiem zgasł,<delimiter>Przez mgłę poczyna jaśnieć niwa;<delimiter>Świt idzie na strumyka próg<delimiter>I w fali drży… Pastuszy róg<delimiter>Ze snu mieszkańca wsi wyrywa.<delimiter>Już dzień… Obudził wszystkich blask.<delimiter>Tatiana nie wie, że już brzask;
<h1>XXXIII</h1>
Nie wie, że słonko jasno błyska…<delimiter>Znużona, snem żelaznym śpi,<delimiter>Pieczątkę rytą w palcach ściska…<delimiter>Lecz oto cicho skrzypią drzwi;<delimiter>To stara niania… Już przy pracy!<delimiter>Herbatę wnosi jej na tacy<delimiter>I woła: «Taniu! Wstawać czas!<delimiter>Ba! Uprzedziła wszystkich nas!<delimiter>Moja gołąbka już gotowa!<delimiter>O, ranne ptaszę… Wczora tak<delimiter>Bałam się, że ci czegoś brak…<delimiter>Zły wieczór!… Dzięki Bogu, zdrowa!<delimiter>Po takiej nocy choćby ślad!<delimiter>Gdzie tam! Tak świeża, kieby kwiat!».
<h1>XXXIV</h1>
«Ach, nianiu!… prośba… mam życzenie…» —<delimiter>«Kochanie moje, tylko każ». —<delimiter>«Ach, nie myśl tylko… Podejrzenie…<delimiter>Zrobisz to, prawda?» — «Otóż masz!<delimiter>Nie wierzą mi… Przysięgam przecie…» —<delimiter>«Niech z listem tym twój wnuk w sekrecie<delimiter>Idzie do O… No, wiesz już kto?<delimiter>Nasz sąsiad… Lecz zapowiedz to:<delimiter>Nikomu niech nie mówi słowa,<delimiter>Niechaj nie powie, list ten skąd…» —<delimiter>«Komu, kochanie?… Zrobię błąd,<delimiter>Tak zesłabiała moja głowa,<delimiter>Sąsiadów różnych wkoło huk…<delimiter>Kto by to wszystkich pomnieć mógł?»
<h1>XXXV</h1>
«Czyli nie możesz zgadnąć, nianiu?» —<delimiter>«Kochanie moje, nie wiem, kto!…<delimiter>U starej rozum stępiał, Taniu…<delimiter>A dawniej bystra byłam, ho!<delimiter>Pan rzeknie słówko, ja już skora…» —<delimiter>«Ach, nianiu, nianiu, czy to pora<delimiter>O starych czasach teraz pleść?…<delimiter>No, widzisz, list ten trzeba nieść<delimiter>Do Oniegina». — «Tera jasno!…<delimiter>Nie gniewaj się, gołąbku mój.<delimiter>Ja stara… A sąsiadów rój.<delimiter>Ot, znów ci liczka, Taniu, gasną!…» —<delimiter>«Idź, nic mi nie jest!» — «Dałby Bóg» —<delimiter>«Idź i niech zaraz spieszy wnuk».
<h1>XXXVI</h1>
Dzień minął. Nie ma odpowiedzi…<delimiter>Nastaje drugi… Nic i nic!<delimiter>Od świtu Tania, milcząc, siedzi<delimiter>I trwoży dom bladością lic.<delimiter>Do Olgi Leński przybył. Oto<delimiter>Matka jej pyta go: «A co to,<delimiter>Druh pański już zapomniał nas?».<delimiter>Tatiana drgnęła… «Ach, w sam raz<delimiter>Spytała pani… Dziś przyjedzie —<delimiter>Rzekł Leński. — Ze mną jechać chciał,<delimiter>Ale robotę z pocztą miał<delimiter>I pewnie będzie po obiedzie».<delimiter>Tatiana oczy spuszcza w dół,<delimiter>Jakby wyrzutem ktoś ją kłuł.
<h1>XXXVII</h1>
Był zmierzch… Na stole blask rozlewał<delimiter>Samowar, kipiąc. Jego war<delimiter>Chińskie czajnika dno rozgrzewał…<delimiter>Wkoło się snuły kłęby par.<delimiter>Olga pospiesza wnet z posługą;<delimiter>Do filiżanek ciemną strugą<delimiter>Leje się płyn, wydając woń…<delimiter>Chłopak śmietankę poda doń.<delimiter>Tatiana stoi cicho, dysze<delimiter>Na szyby okna ust swych tchem,<delimiter>I coś, porwana słodkim snem,<delimiter>Prześlicznym swym paluszkiem pisze;<delimiter>I widać na omglonym szkle<delimiter>Luby monogram: «O» i «E».
<h1>XXXVIII</h1>
Drży Tania, że ją zdradzą szpetnie<delimiter>Ślady na twarzy łzawych smug.<delimiter>Wtem tętent… Krew się w żyłach zetnie.<delimiter>Już bliżej… Ścichło… Zdąża w próg<delimiter>Eugeniusz. «Ach!» i jako łania,<delimiter>Przez drugą sień ucieka Tania,<delimiter>A z sieni na dwór, potem w sad…<delimiter>Wzdłuż ogrodowych biegnie krat,<delimiter>Głowy na chwilę nie odwraca,<delimiter>Obiegła mostki, bagna skraj,<delimiter>Aleję do jeziora, gaj;<delimiter>Bzy łamie i do sadu wraca,<delimiter>Po klombach depce i bez tchu<delimiter>Ku małej ławce spieszy. Tu —
<h1>XXXIX</h1>
Upada.<delimiter>«On! Eugeniusz w domu!<delimiter>List czytał! Jak mnie sądzi zeń?!»<delimiter>I serce pełne męki, sromu,<delimiter>Kryje nadziei mglistej cień.<delimiter>Drży cała… cała żarem dyszy.<delimiter>Czeka czy idzie?… Nic nie słyszy.<delimiter>W sadzie służące pośród grząd<delimiter>Zbierały wiśnie. Parku kąt<delimiter>Rozbrzmiewał pieśnią nakazaną<delimiter>(Nakaz ten cel osiągnąć mógł,<delimiter>Że pańskich jagód usty sług —<delimiter>Chciwymi usty nie zjadano;<delimiter>Bo usta musiał zająć śpiew…<delimiter>I na wsi dowcip rzuca siew).<delimiter>Pieśń dziewcząt<delimiter>«Hej, dziewice, krasawice,<delimiter>Gołąbeczki, kochaneczki,<delimiter>Rozigrajcie się,<delimiter>Rozbiegajcie się!<delimiter>Zaśpiewajcie pieśń<delimiter>Ulubioną swą!<delimiter>Oto chłopca wraz<delimiter>Zwabcie pieśnią tą…<delimiter>Ledwie zwabim go,<delimiter>Z dala ujrzym go,<delimiter>Rozbiegniemy się,<delimiter>Zarzucimy go —<delimiter>Zarzucimy wiśnią,<delimiter>Wiśnią i maliną,<delimiter>Czerwonymi porzeczkami<delimiter>Zarzucimy ino!<delimiter>Nie chodź, chłopcze, podsłuchiwać<delimiter>Piosnki tajemnicze!<delimiter>Nie chodź, chłopcze, podpatrywać<delimiter>Nasze gry dziewicze».
<h1>XL</h1>
Śpiewają… Tania mimo woli<delimiter>Wsłuchuje się w ich dźwięczną pieśń:<delimiter>I czeka na to, że powoli<delimiter>Ucichnie drżąca serca cieśń,<delimiter>Że twarz ochłonie rozpalona,<delimiter>Że się ukoi pierś wzburzona.<delimiter>Lecz nie pomaga parku chłód…<delimiter>Bardziej goreje twarz niż wprzód.<delimiter>Tak, różnobarwnym skrzydłem drgając,<delimiter>Biedny motylek pragnie zbiec,<delimiter>A psotnik go nie przestał wlec;<delimiter>Tak w oziminie drży ów zając<delimiter>I głębiej chowa ciało w rów,<delimiter>Widząc przez krzaki błyski luf!
<h1>XLI</h1>
Wreszcie Tatiana lżej oddycha…<delimiter>Wstaje, przez mały idzie most…<delimiter>Lecz do alei ledwie z cicha<delimiter>Skręciła — patrzy: przed nią wprost<delimiter>Eugeniusz!… Idzie, błyszcząc wzrokiem,<delimiter>Jak groźny cień, ogromnym krokiem.<delimiter>Jakby się na nią ognia skry<delimiter>Sypnęły… Stoi… Cała drży.<delimiter>Lecz co się stało tam z wieczora,<delimiter>Jaki spotkania skutek był,<delimiter>Opisać nie mam dzisiaj sił;<delimiter>Po długiej mowie wytchnąć pora,<delimiter>Na spacer iść… Dość plecy giąć…<delimiter>Dokończę później jakoś bądź!
<h1>Rozdział IV</h1>
<i>La morale est dans la nature des choses.</i><delimiter>Necker
<h1>I, II, III, IV, V, VI</h1>
<h1>VII</h1>
Im mniej rozkochasz się w kobiecie,<delimiter>Tym łatwiej się podobasz jej,<delimiter>Pewniej ku zgubnej ciągniesz mecie<delimiter>I w sieć ponętną pchasz ją lżej.<delimiter>Rozpusta zimna w dawne wiosny<delimiter>Z sztuki chlubiła się miłosnej,<delimiter>Trąbiła wciąż, że sprawia cud,<delimiter>Bo rozkosz czerpie, dając chłód;<delimiter>Ale poważna ta zabawa —<delimiter>Małp starych godna, których stek<delimiter>Stworzył sławetny dziadów wiek.<delimiter>Dziś Lowelasów zblakła sława;<delimiter>Z pudrem wspaniałych peruk wraz<delimiter>Pogrzebał ją zwycięski czas!
<h1>VIII</h1>
Kogóż nie znudzi — wiecznie kłamać,<delimiter>Tych samych słów spożywać wikt,<delimiter>Albo poglądy takie łamać,<delimiter>Których nie głosi serio nikt;<delimiter>Jedne zarzuty słyszeć wiecznie,<delimiter>Niszczyć przesądy niedorzecznie,<delimiter>Których nie zdążył wetchnąć świat<delimiter>W dziewczę, co ma… trzynaście lat!<delimiter>Kogóż nie znużą klątwy, groźby,<delimiter>Pierścionki, łzy, żałosny ton,<delimiter>Listy, co mają dziesięć stron,<delimiter>Zdrady, ploteczki, kłamstwa, prośby,<delimiter>Nagłe stawanie matek w drzwiach<delimiter>I ciężka przyjaźń mężów, ach!
<h1>IX</h1>
Tak drwił Eugeniusz mój z przeszłości…<delimiter>On, co ofiarą z młodu był<delimiter>Nieokiełznanych namiętności<delimiter>I burz, co w oczy miecą pył…<delimiter>Życiem próżniaczym wypieszczony,<delimiter>Jakąś drobnostką w mig olśniony,<delimiter>Rozczarowany inną wnet,<delimiter>Palony żądzą tête-à-tête,<delimiter>Tryumfem łatwym szybko psuty,<delimiter>Wzrok topiąc w ciemny serca grunt,<delimiter>Aby tam dostrzec wieczny bunt,<delimiter>Ziewanie kryjąc w śmiechu nuty —<delimiter>Oto jak, niszcząc życia kwiat,<delimiter>Zmarnował osiem młodych lat!
<h1>X</h1>
Więc już na schadzki nie pospieszał,<delimiter>Leniwie nogi na nie wlókł;<delimiter>Odmówią — szybko się pocieszał,<delimiter>Zdradzą — był rad, że wytchnąć mógł.<delimiter>Szałem żywota nie zakłócał,<delimiter>Bez żalu damę serca rzucał;<delimiter>Miłość znużyła go i złość!<delimiter>Tak obojętny jedzie gość<delimiter>Na wieczór, skrócić czas przy wiście;<delimiter>Siadł… gra się kończy… wstaje wnet…<delimiter>Wraca, w sypialni progi wszedł<delimiter>I tam zasypia oczywiście,<delimiter>A gdy gwar ranka przerwie sen,<delimiter>Nie wie, gdzie spędzi wieczór ten.
<h1>XI</h1>
Lecz otrzymawszy liścik Tani,<delimiter>Wzruszony mój bohater był;<delimiter>Z tych uczuć, co w nim żyły raniej,<delimiter>Jak gdyby naraz strząsnął pył.<delimiter>W myśli stanęła mu dziewica,<delimiter>Jej bladość, piękne smutkiem lica.<delimiter>W niewinny i bezgrzeszny sen<delimiter>Już go pogrąża obraz ten.<delimiter>Ogień jej listu w serce wchłania,<delimiter>Czuje w nim stary, znany ton…<delimiter>Lecz nie wyzyska przecie on<delimiter>Duszy niewinnej zaufania.<delimiter>A teraz lećmy w sad co tchu:<delimiter>Na niespodziane rendez-vous.
<h1>XII</h1>
Milczeli kilka chwil oboje…<delimiter>On pierwszy podszedł i rzekł tak:<delimiter>«Pisałaś do mnie: pismo — twoje!<delimiter>O, nie przecz, pani! Słów mi brak,<delimiter>Aby wyrazić, jak wyznanie,<delimiter>Niewinnej duszy zaufanie,<delimiter>Jak twoja szczerość wzrusza mnie!<delimiter>O młodych lat wspomniałem śnie,<delimiter>Wspomniałem dawnych marzeń roje…<delimiter>Od chwalb tych płonie twoja twarz? —<delimiter>Więc dość!… Za szczerość oto masz<delimiter>Wyznanie szczere, jako twoje.<delimiter>Przyjmij spowiedź. Pojmiesz stąd…<delimiter>A zresztą sama wyrzecz sąd!
<h1>XIII</h1>
Gdybym chciał wejść w hymenu sieci,<delimiter>W domowym ciasnym kole żyć,<delimiter>Gdyby mi mężem, ojcem dzieci<delimiter>Przyjemny los nakazał być,<delimiter>Gdybym na moment choć jedyny<delimiter>Zatęsknił sercem do rodziny,<delimiter>Nie szukałbym, by spełnić sny,<delimiter>Innej dziewicy, niźli ty!<delimiter>Bez madrygałów mówiąc wstrętnych:<delimiter>Gdyby ten cel mi wskazał Bóg,<delimiter>Ciebie bym jedną obrać mógł<delimiter>Na towarzyszkę dni mych smętnych,<delimiter>Przed tobą bym kolano zgiął<delimiter>I szczęścia — ile można — wziął.
<h1>XIV</h1>
Nie dla mnie szczęście jest… niestety!<delimiter>Los sobie zrobił ze mnie żart!<delimiter>Daremne wszystkie twe zalety,<delimiter>Nie jestem ich zupełnie wart.<delimiter>Wierz mi (sumienie me poręką),<delimiter>Małżeństwo będzie dla nas męką;<delimiter>I choćbym twój uwielbił czar,<delimiter>Przyzwyczajenie — zniszczy żar.<delimiter>Ty zaczniesz płakać… Niewymowna —<delimiter>Dla mego serca burza łez,<delimiter>Tylko mi nerwy skąsa bies!<delimiter>Więc sądź, Hymena dłoń czarowna,<delimiter>Jaki nam w życie wplecie kwiat?<delimiter>Może na długi szereg lat!
<h1>XV</h1>
Cóż gorsze jest niż ta rodzina,<delimiter>Gdzie biedna żona, sama wciąż,<delimiter>W dzień i wieczorem przypomina,<delimiter>Jak się odmienił nędzny mąż;<delimiter>Gdzie z nudy on, jej wartość znając<delimiter>(A los wszelako przeklinając)<delimiter>Zimno zazdrosny, chmurny wciąż,<delimiter>Milczący, gniewny… Piękny mąż!<delimiter>Jam taki! Tego żeś szukała,<delimiter>Gdyś z takim żarem młodych snów,<delimiter>Prostotą cudny liścik ów<delimiter>Z takim rozumem napisała?<delimiter>Czyliż surowy życia głos<delimiter>Tobie przeznaczył taki los?
<h1>XVI</h1>
Sny nie wracają, ani lata,<delimiter>Nie kwitnie dwakroć duszy kwiat.<delimiter>Ja kocham cię miłością brata,<delimiter>A może czulej niźli brat.<delimiter>Wysłuchaj mnie bez gniewu, proszę:<delimiter>Nieraz na nowych snów rozkosze<delimiter>Zamieni dziewczę stare sny,<delimiter>Tak żółty liść na drzewie drży,<delimiter>Lecz wiosna nowy niesie w dani…<delimiter>Tak Bóg urządził każdą rzecz!<delimiter>Pokochasz po raz wtóry, lecz…<delimiter>Naucz się rządzić sobą, Pani.<delimiter>Nie każdy ciebie pojmie tak!<delimiter>Zważ, doświadczenia gubi brak!».
<h1>XVII</h1>
Eugeniusz prawił tak kazanie.<delimiter>Rumieniec znikł z Tatiany lic;<delimiter>Nie dyszy, przeczyć nie jest w stanie,<delimiter>Słucha — przez łzy nie widzi nic.<delimiter>Podał jej rękę… Smutkiem tchnąca,<delimiter>Automatycznie, wciąż milcząca,<delimiter>Tatiana bierze jego dłoń<delimiter>Pochyla na bok bladą skroń…<delimiter>Przez ogród cieniem otulony<delimiter>Przyszła do domu razem z nim.<delimiter>Nikt za złe tego nie wziął im:<delimiter>Swoboda wsi ma miłe strony;<delimiter>Korzysta wieś też z swoich praw,<delimiter>Jak Moskwa, pyszna jako paw.
<h1>XVIII</h1>
Chyba mi przyzna tu czytelnik:<delimiter>Z miłą zacnością prostych dusz<delimiter>Postąpił sobie mój pustelnik<delimiter>Ze smutną Tanią. Nieraz już<delimiter>Jednako sprawił się szlachetnie,<delimiter>Chociaż go świat obgadał szpetnie,<delimiter>Złośliwej żyłce płacąc dług…<delimiter>Jego przyjaciel, jak i wróg<delimiter>(Ach, to na jedno wyjdzie może)<delimiter>Sławił go różnie — tak i siak.<delimiter>Komuż na świecie wrogów brak?…<delimiter>Lecz od przyjaciół strzeż nas Boże!<delimiter>Oj, przyjaciele!… Kilka słów<delimiter>Chcę im poświęcić. — Muzo, mów!
<h1>XIX</h1>
Nie spiszę tego, co się marzy…<delimiter>W nawiasach stwierdzę pewną rzecz:<delimiter>Że nie ma podłej dość potwarzy,<delimiter>Z tych, co je łgarz uprawia precz,<delimiter>Płodzi na strychu gdzieś namiętnie,<delimiter>A świecka czerń je szerzy chętnie,<delimiter>Bzdurstw takich, które tworzy złość,<delimiter>Epigramatów brudnych dość,<delimiter>Aby się druh wam nie przysłużył,<delimiter>Bez złości krzty, bez planów złych,<delimiter>Z uśmiechem stokroć — żeby ich<delimiter>Porządnym ludziom nie powtórzył!<delimiter>A zresztą… wstąpi za Cię w bój,<delimiter>Kocha Cię tak, jak… krewniak twój!
<h1>XX</h1>
Hm! hm! Szlachetny czytelniku!<delimiter>Jakże tam krewni? Zdrowiż są?<delimiter>Zapewne krewnych masz bez liku?…<delimiter>Chcesz o nich znać opinię mą?<delimiter>Mogę Ci krewnych odmalować:<delimiter>Trzeba ich kochać i szanować;<delimiter>Na obyczaje mając wzgląd,<delimiter>Wizytę złożyć podczas Świąt;<delimiter>Albo też zamiast tego kroku,<delimiter>Kiedy Wigilii przyjdzie czas,<delimiter>Życzenia pocztą posłać raz,<delimiter>Aby w ich myślach resztę roku<delimiter>Nie został po was ani ślad…<delimiter>Więc niechaj żyją do stu lat!…
<h1>XXI</h1>
Nie wierz krwi związkom i przyjaźni.<delimiter>W miłości masz pewniejszą broń,<delimiter>Gdy burza życia cię rozdrażni,<delimiter>Miłość ci jeszcze poda dłoń…<delimiter>Zapewne tak… Lecz zmiany mody,<delimiter>Kobiecej duszy niepogody,<delimiter>Opinii świata bystry ruch…<delimiter>Płeć piękna — lekka jest jak puch…<delimiter>Ba! I mężowskich zdań powaga<delimiter>Dla żony, co ma mnóstwo cnót,<delimiter>Musi być święta… Rzadki cud,<delimiter>Gdy zbiór tych wpływów nie przemaga.<delimiter>Tak ginie wierność serca dam…<delimiter>Miłością igra szatan sam!
<h1>XXII</h1>
Więc kogo kochać? Komu wierzyć?<delimiter>Kto nie zgotuje nigdy zdrad?<delimiter>Kto naszym łokciem będzie mierzyć<delimiter>Z usłużną miną — cały świat?<delimiter>Kto o nas fałszu nie powtórzy?<delimiter>Kto da przytułek podczas burzy?<delimiter>Kto się nie zlęknie naszych plam?<delimiter>Kto się nie znudzi nigdy nam?<delimiter>O ty, co widma szukasz mylnie,<delimiter>Porzuć wysiłków próżnych rój<delimiter>I, czytelniku luby mój,<delimiter>Samego siebie kochaj silnie,<delimiter>Boć tylko w sobie — dobrze zważ —<delimiter>Taki uprzejmy przedmiot masz!
<h1>XXIII</h1>
Lecz cóż spotkania było skutkiem?<delimiter>Nie trudno zgadnąć… Jasna rzecz:<delimiter>Z duszy, co rada żyje smutkiem,<delimiter>Miłość i ból nie poszły precz.<delimiter>Jeszcze ją mocniej szał pochłania;<delimiter>Goreje biedna moja Tania!<delimiter>Odbiega sen, a za nim w ślad<delimiter>Uśmiech i zdrowie, życia kwiat,<delimiter>Dziewiczy spokój — wszystko pierzcha…<delimiter>Snów miłych rozkosz, marzeń wdzięk —<delimiter>Wszystko przepada jako dźwięk…<delimiter>I Tani młody dzień się zmierzcha.<delimiter>Tak samo mroczy burzy cień<delimiter>Na wschodnim niebie jasny dzień.
<h1>XXIV</h1>
Tatiana więdnie, gaśnie, blednie,<delimiter>Niby zwarzony mrozem kwiat…<delimiter>Obcym jej życie jest powszednie,<delimiter>Zda się jej obcym cały świat.<delimiter>Ten i ów sąsiad głową kiwa,<delimiter>Niejeden szeptem się odzywa:<delimiter>«Jej za mąż pora!… dawno czas!»<delimiter>Lecz o tym dość… Toć muszę was<delimiter>Piórem mym trochę rozweselić;<delimiter>Obraz miłości szczęsnej dać!<delimiter>Wiem… mimo woli z wami snadź<delimiter>Chciałem mą wielką troskę dzielić.<delimiter>Wybaczcie mi ten miary brak:<delimiter>Moją Tatianę kocham tak!
<h1>XXV</h1>
Z każdą godziną więcej wzrusza<delimiter>Leńskiego młodej Olgi wdzięk,<delimiter>W niewoli słodkiej jego dusza<delimiter>Chciwie jej głosu chwyta dźwięk.<delimiter>Wiecznie ich razem napotkacie.<delimiter>Po ciemku siedzą w jej komnacie;<delimiter>Gdy ranną rosą błyszczy kwiat,<delimiter>Pod rękę razem idą w sad.<delimiter>I cóż?… Miłością upojony,<delimiter>Leński uczuwa rzewny wstyd;<delimiter>Już w tym śmiałości widzi szczyt,<delimiter>Gdy jej uśmiechem zachęcony,<delimiter>Ustami dotknie skraju szat<delimiter>Lub w lok rozwity wplecie kwiat.
<h1>XXVI</h1>
To romans czyta jej moralny<delimiter>Głosem przejętym, pełnym zmian;<delimiter>Naturę autor idealny<delimiter>Skreślił tam tak, jak Chateaubriand.<delimiter>A jednak po dwie, po trzy strony,<delimiter>Przepuszcza on — zarumieniony,<delimiter>Wietrząc w nich pustej bredni siew,<delimiter>Groźny dla serca młodych dziew.<delimiter>Albo przy szachach, gdzieś w altanie,<delimiter>Siedzą… schylone głowy w dół,<delimiter>Łokcie oparte są o stół…<delimiter>I Leński, wpadłszy w zadumanie,<delimiter>Wyciąga roztargnioną dłoń:<delimiter>Własną królową bije koń!
<h1>XXVII</h1>
Do domu jedzie; jego myśli<delimiter>I tam zajmuje Ola znów:<delimiter>Coś w jej albumie pilnie kreśli,<delimiter>Zdobi go czarem swoich słów.<delimiter>Rysuje wiejskie w nim pejzaże,<delimiter>Z lekka farbami potem maże;<delimiter>Pomnik, Cyprydy grecki chram,<delimiter>Lirę z gołąbkiem skreśli tam.<delimiter>Do cudzych wspomnień słówko wtrąca;<delimiter>Na kartce, gdzie się wpisał ktoś,<delimiter>Czułym swym rymem doda coś;<delimiter>Pamiątka młodych snów milcząca,<delimiter>Dum błyskawicznych lekki ślad —<delimiter>Nie straci wdzięku z biegiem lat.
<h1>XXVIII</h1>
Powiedzcie: album wiejskiej panny<delimiter>Czy kiedy braliście do rąk?<delimiter>Przez koleżanki zapisany<delimiter>Z początku, z końca, z boku, w krąg!<delimiter>Zwyczajem częstym tu się trafi<delimiter>Wiersz, co jest drwiną z ortografii;<delimiter>Tam zbytek sylab, tu znów brak —<delimiter>Zły rytm — przyjaźni wiernej znak!<delimiter>Na pierwszej kartce napis witasz:<delimiter>«Qu’ecrirez vous sur ces tablettes?»<delimiter>I podpis: «t. à v. Annette».<delimiter>A na ostatniej zwykle czytasz:<delimiter>«Kto bardziej kocha Cię niż ja,<delimiter>Dalej ode mnie pisać ma!»
<h1>XXIX</h1>
Znajdziecie kwiatek tu niebieski,<delimiter>Dwa serca z kluczem, ognia słup<delimiter>I słowa: «Do grobowej deski<delimiter>Trwa miłość moja» — rzewny ślub!<delimiter>Tu retor z armii wojowniczej<delimiter>Wlepił z pewnością wiersz zbrodniczy…<delimiter>W albumie tym — rzec prawdę mam? —<delimiter>Ja gotów jestem pisać sam.<delimiter>Bowiem spokojny, mam na względzie,<delimiter>Że każda brednia moja w mig<delimiter>Zasłuży mi na wdzięczny dyg,<delimiter>Że później nikt z niej drwić nie będzie,<delimiter>Pod lupę każde słówko brać,<delimiter>Ważyć, czym nie mógł zręczniej łgać!
<h1>XXX</h1>
Lecz wy, tortury rymopisów —<delimiter>Albumy, szyte z świetnych kart,<delimiter>Wy, które z biblioteki bisów<delimiter>Chyba na świat wyrzuca czart!<delimiter>Sam Baratyński rymem słodkim<delimiter>I cudotwórczym pędzlem wiotkim<delimiter>Tołstoj ozdabiać musiał was —<delimiter>Niechże was piorun spali raz!<delimiter>Gdy swój in quarto modna dama<delimiter>Da mi z uśmiechem, spojrzeć dość,<delimiter>Bym uczuł w piersi dreszcz i złość:<delimiter>Drży w głębi serca epigrama,<delimiter>Ledwie nie wyda gniewu twarz,<delimiter>A madrygały pisać masz!
<h1>XXXI</h1>
Nie madrygały Leński pisze,<delimiter>Lepszego album Olgi wart…<delimiter>Miłością pióro jego dysze,<delimiter>Nie błyśnie spodeń zimny żart:<delimiter>Coś dojrzy, słyszy coś o Oli,<delimiter>Notuje zaraz prawdzie gwoli.<delimiter>Na kształt szumiących rzeki fal,<delimiter>W elegiach płynie słodki żal…<delimiter>Jak on, Jazykow mój natchniony,<delimiter>Gdy jego serce ogniem tchnie,<delimiter>Opiewa — kogo? Pan Bóg wie —<delimiter>A tom, z elegii upleciony,<delimiter>Wsłuchanym w ich czarowny głos<delimiter>Opowie z czasem jego los.
<h1>XXXII</h1>
Lecz ciszej!… Słyszysz ostry przytyk?<delimiter>Elegii skromny wianek rwać<delimiter>W strzępy — surowy każe krytyk,<delimiter>Na rymotwórców woła brać:<delimiter>«Hola, przestańcie wreszcie płakać,<delimiter>Wciąż jedno w srogim żalu kwakać,<delimiter>I o „minionym” duby pleść,<delimiter>Dosyć!… Odnajdźcie nową treść!» —<delimiter>«Masz słuszność! Pewnie nam pokażesz<delimiter>Maski, kindżały z dawnych lat,<delimiter>I odnowiwszy stary grat,<delimiter>Myśl „nową” wskrzesić nam rozkażesz?<delimiter>Czy tak, mój druhu?» — «Ale, ba!<delimiter>Panowie, ody pisać trza!
<h1>XXXIII</h1>
Według poważnej starej mody,<delimiter>Gdy żył potężny przodków ród…» —<delimiter>«Co? Uroczyste same ody!<delimiter>Czy się nie zlękniesz czasem ód?<delimiter>Zważ, ody tworzył i satyryk!<delimiter>Cudzego zdania chytry liryk<delimiter>Mali dla ciebie większy wdzięk<delimiter>Niż rymotwórców naszych jęk?» —<delimiter>«Lecz treść elegii tchnie pustotą,<delimiter>Jej cel jest marny! Ody pisz,<delimiter>Bo oda wzniośle dąży wzwyż,<delimiter>Szlachetny cel ma»… Mógłbym o to<delimiter>Spór wzniecić, ale spokój dam;<delimiter>Po co dwa wieki kłócić mam?
<h1>XXXIV</h1>
Wielbiciel sławy i swobody,<delimiter>Z myślą burzliwych pełną nut,<delimiter>Włodzimierz byłby pisał ody,<delimiter>Lecz Olga nie czytała ód.<delimiter>Wieszczu! Czyś czytał swej uroczej<delimiter>Elegię tkliwą, patrząc w oczy?<delimiter>Wyższej nagrody nie zna wieszcz!<delimiter>Tak mi mówiono… Szczęścia dreszcz<delimiter>Wstrząsa skromnego wielbiciela,<delimiter>Gdy Ona — słodki przedmiot ów<delimiter>Miłości, rymów, westchnień, snów —<delimiter>Uwagi swojej mu udziela!<delimiter>Szczęsny… Choć ona — wierzcie mi —<delimiter>Nie o tym myśli, albo śpi!
<h1>XXXV</h1>
Lecz ja, co Muzom złożę w dani<delimiter>Owoce natchnień, marzeń kwiat,<delimiter>Czytam jedynie starej niani,<delimiter>Druhowi moich młodych lat.<delimiter>Lub gdy znudzony, po obiedzie,<delimiter>Przypadkiem sąsiad do mnie zjedzie,<delimiter>Rwę go za połę za ten błąd,<delimiter>Duszę tragedią, cisnąc w kąt;<delimiter>Lub (tu żartować nie wypada),<delimiter>Słuchając smętnej Muzy praw,<delimiter>Kieruję kroki ponad staw,<delimiter>Wystraszam dzikich kaczek stada:<delimiter>Spędza je z brzegu nagły lęk,<delimiter>Gdy słyszą słodkich strof mych dźwięk!
<h1>XXXVI. XXXVII</h1>
A cóż Oniegin?… — zapytacie,<delimiter>Widząc, że Pegaz na bok mknie…<delimiter>Jeśli cierpliwym będziesz, bracie,<delimiter>Opiszę, jak przepędza dnie…<delimiter>Żył jak pustelnik… Zerwał z światem;<delimiter>O siódmej rano wstawał latem,<delimiter>Wychodził na czczo… Wieś tę znam:<delimiter>Pod górą rzeczka płynie tam…<delimiter>Piewcę Gulnary naśladował,<delimiter>Przepływał wpław Hellespont ów;<delimiter>Potem do domu wracał znów,<delimiter>Pił kawę, dziennik zły wertował,<delimiter>Ubierał się. . . . . . . . . . . . . . .<delimiter>. . . . . . . . . . . . . . . . . . . . . . . . .
<h1>XXXVIII. XXXIX</h1>
Przechadzki, książki, sen głęboki,<delimiter>Strumyka szept, cienisty gaj,<delimiter>Czasem dziewicy czarnookiej<delimiter>Świeżutki całus (w to mi graj!),<delimiter>Koń bystry, a wędzidłu korny.<delimiter>Obiad zaprawdę dość wytworny,<delimiter>Białego wina puchar i —<delimiter>Samotność, luba cisza wsi:<delimiter>Ot, cały żywot Oniegina!<delimiter>Nieznacznie z ciszą tą się zżył,<delimiter>Nie liczył dni, pogodny był…<delimiter>W spokoju miłym zapomina<delimiter>Przyjaciół, bale, newski gród<delimiter>I nudę, co go gryzła wprzód.
<h1>XL</h1>
Ale północne nasze lato,<delimiter>Karykatura włoskich zim,<delimiter>Mignie i znikło… Zgoda na to?…<delimiter>Więc czemuż kryć się z sądem tym?<delimiter>Już czuć w powietrzu tchy jesienne,<delimiter>I słonko świeci mniej promienne,<delimiter>I coraz krótszy dzienny czas<delimiter>Cienisty, tajemniczy las<delimiter>Z posępnym szmerem głąb obnaża;<delimiter>Na pole pada mgła, śród chmur<delimiter>Krzykliwych gęsi leci sznur<delimiter>Het, na południe… I zagraża<delimiter>Nuda, jesieni wierny stróż…<delimiter>Listopad stał na progu już.
<h1>XLI</h1>
Świt blady w mgłę się wdziera chłodną;<delimiter>Na łąkach hałas pracy zmilkł<delimiter>I wraz z wilczycą swoją głodną<delimiter>Na drogę z lasu dąży wilk;<delimiter>I już go poczuł koń podróżny,<delimiter>Rozdyma chrapy; pan ostróżny,<delimiter>Pędzi co tchu na górski szczyt!<delimiter>Już pastuch, gdy nadejdzie świt,<delimiter>Z chlewu wyganiać krów nie będzie,<delimiter>Ani w południe jego róg<delimiter>Nie zwoła ich na zakręt dróg;<delimiter>W izbie, śpiewając, dziewa przędzie.<delimiter>Przed nią zimowych nocy druh,<delimiter>Łuczywo barwi kłębka ruch.
<h1>XLII</h1>
Lecz mróz już trzeszczy… Śnieżne burze<delimiter>Pokryły srebrem całą wieś…<delimiter>(Czytelnik czeka rymu: «róże»;<delimiter>No, więc go żywo sobie weź!).<delimiter>Jako posadzka woskowana —<delimiter>Czyściej — lśni rzeka w lód odziana.<delimiter>Krzykliwych chłopców drobny lud<delimiter>Łyżwami zręcznie kraje lód.<delimiter>Na kraśnych łapkach gąsior dąży,<delimiter>Ot, chce po łonie płynąć wód,<delimiter>Ostrożnie zsuwa się na lód,<delimiter>Ślizga się, pada… Patrz, jak krąży<delimiter>Wesołych śnieżnych płatków rój,<delimiter>W mig tracąc kształt gwiaździsty swój.
<h1>XLIII</h1>
Co począć w głuszy w takim czasie?<delimiter>Na spacer iść? Ach, stygnie krew,<delimiter>Gdy przykry widok oczy pasie<delimiter>Nagością monotonną drzew.<delimiter>W surowym stepie jechać konno?<delimiter>Z biedą się spotkasz nieuchronną:<delimiter>Groźna podkowie śliska błoń,<delimiter>Jeszcze ci nogę złamie koń!<delimiter>Pod dach się kryj więc od zamieci!<delimiter>Czytaj: ot, Pradt, ot, Walter Scott!<delimiter>Nie chcesz? Rachunki sprawdzaj, ot!<delimiter>Gniewaj się, pij — i wieczór zleci…<delimiter>Nazajutrz wstąp na tenże szlak…<delimiter>Pysznie ci zima zejdzie tak.
<h1>XLIV</h1>
Jako Childe Harold nieustannie<delimiter>Oniegin duma… Próżniak zeń!<delimiter>Rankiem w lodowej siędzie wannie,<delimiter>A potem w domu cały dzień<delimiter>W obrachowaniach pogrążony<delimiter>I tępym kijem uzbrojony<delimiter>W dwie kule na bilardzie gra…<delimiter>Od rana ta zabawa trwa…<delimiter>Nadchodzi wieczór… Wtedy z dłoni<delimiter>Wypuszcza kij. (Ba, głód już czuł!)<delimiter>Już przy kominku gotów stół…<delimiter>Eugeniusz czeka… Trójką koni<delimiter>Nadjeżdża Leński… «Otóż masz<delimiter>Głodnego! Obiad podać każ!»
<h1>XLV</h1>
Za stołem siada mój poeta,<delimiter>A słowo już zmienione w czyn:<delimiter>Wdowy Cliquot, albo Moëta<delimiter>Błogosławiony niosą płyn;<delimiter>W zmarzniętej pieni się butelce…<delimiter>Niegdyś i moją duszę wielce<delimiter>Nęciło grą swą wino to:<delimiter>Koledzy! Wszakże za Cliquot<delimiter>Puszczałem ongi resztki monet;<delimiter>Pomnicie: z tych czarownych strug<delimiter>Powstawał miłych bredni huk,<delimiter>Mnóstwo i żartów i canzonet.<delimiter>Niespodziewanie świetnych słów,<delimiter>Zajadłych sporów, słodkich snów!
<h1>XLVI</h1>
Lecz dzisiaj zdradzasz mój żołądek<delimiter>Swą gwarną pianą, o, Cliquot!<delimiter>Zmieniając dawny uczt porządek,<delimiter>Rozsądne wolę dziś bordeaux.<delimiter>Ai mi szkodzi nawet szklanka…<delimiter>Ai — druhowie! — to kochanka,<delimiter>Błyszcząca, wietrzna, zmiennych cech:<delimiter>Kapryśna, w pusty wpada śmiech!<delimiter>Lecz ty, bordeaux, ty jesteś druhem<delimiter>I towarzyszem w każdy czas,<delimiter>Co w smutku zwykł pocieszać nas.<delimiter>Wspomagać w położeniu kruchem,<delimiter>Miłą gawędą pieścić słuch…<delimiter>Niech żyje nam bordeaux, nasz druh!
<h1>XLVII</h1>
Przygasa ogień… Popiół biały<delimiter>Powleka złoty węgla blask;<delimiter>Ciepło przepełnia pokój cały,<delimiter>W kominku ustał iskier trzask…<delimiter>Wzlatują z fajek dymu wstęgi,<delimiter>Wokół butelek tworzą kręgi…<delimiter>I spuszcza się wieczorny zmrok…<delimiter>(Ach, przy kieliszku gawęd tok,<delimiter>Łgarstw przyjacielskich miła chwilka,<delimiter>Zwłaszcza o zmierzchu urok ma,<delimiter>Gdy ta niepewna pora trwa,<delimiter>«Pora pomiędzy psa i wilka»;<delimiter>Ten termin — mój obraża słuch).<delimiter>Lecz słuchaj mych przyjaciół dwóch:
<h1>XLVIII</h1>
«A cóż sąsiadki? Co Tatiana?<delimiter>I co się dzieje z Olgą twą?» —<delimiter>«Dolej mi wina… Dzisiaj z rana<delimiter>Byłem tam. Wszyscy zdrowi są.<delimiter>Panny pokłonić się kazały…<delimiter>Jak plecy Oli wyładniały!<delimiter>Co to za dusza! Kiedyś bądź<delimiter>Zajedziem do nich. Proszę, sądź:<delimiter>Dwa razy tylko tam zajrzałeś —<delimiter>Gościnnie cię przyjęto tam,<delimiter>A ty — czy słusznie, rozważ sam —<delimiter>Już nosa im nie pokazałeś…<delimiter>Ależ… to osioł ze mnie!… Wszak<delimiter>Proszony jesteś!» — «Ja?» — «A tak!
<h1>XLIX</h1>
W sobotę Tani imieniny,<delimiter>Ola i matka proszą cię;<delimiter>Odmówić nie ma wszak przyczyny…<delimiter>Pojedziesz, prawda?» — «Zlituj się!<delimiter>Tam kupa gości, wiem to z góry,<delimiter>A przy tym moc hałastry, której…» —<delimiter>«Nikt, tylko swoi, dobrze wiem!<delimiter>Zaręczyć mogę słowem swem.<delimiter>Pojedziesz, proszę!» — «Zgoda!» — «Dzięki!<delimiter>Jaki ty dobry!» — Mówiąc to,<delimiter>Do góry kielich wzniósł z Cliquot,<delimiter>Wychylił go za Olgi wdzięki<delimiter>I o nich jął rozprawiać znów.<delimiter>Ba, miłość nie zna innych słów!
<h1>L</h1>
Był wesół… Toć za dwa tygodnie<delimiter>Szczęśliwy termin wypaść miał…<delimiter>Czekał na żar, co nie ochłodnie,<delimiter>Na szczęście, na zachwytów szał,<delimiter>Na małżeńskiego łoża tajnię…<delimiter>Nigdy nie sądził, że zwyczajnie<delimiter>Hymen przynosi troski nam,<delimiter>Żal, poziewanie, chłód i kram…<delimiter>Gdy domowego życia scena<delimiter>Wrogom Hymenu wróży swąd<delimiter>Albo obrazków nudnych rząd,<delimiter>Romans w rodzaju Lafontaine’a,<delimiter>Mój biedny Leński o niej śnił:<delimiter>Dla tego życia zrodzon był!
<h1>LI</h1>
On był kochany… albo sądził,<delimiter>Że jest kochany… Szczęścia dość!<delimiter>Szczęśliwy, kto się wiarą rządził,<delimiter>Kto zdusił chłodną myśli złość,<delimiter>Nie wstrzymał słodkich marzeń w biegu,<delimiter>Jako podróżny na noclegu<delimiter>Spojony, w śnie nie słyszał burz,<delimiter>Lub motyl ssący nektar z róż…<delimiter>Lecz biada temu, co przewidzi<delimiter>Już z góry wszystko, zimny jest,<delimiter>Kto każde słowo, każdy gest,<delimiter>Za treść wewnętrzną nienawidzi,<delimiter>Śród mroźnych życia zastygł burz:<delimiter>Zapomnieć się nie zdoła już!
<h1>Rozdział V</h1>
<i>O, Świetlano moja,<delimiter>Bogdajbyś nie znała<delimiter>Onych strasznych snów.</i><delimiter>Żukowski
<h1>I</h1>
Jesień w tym roku długo trwała,<delimiter>Jak gdyby czasu zwolniał bieg…<delimiter>Natura zimy wyglądała;<delimiter>Dopiero w styczniu upadł śnieg,<delimiter>Trzeciego w nocy… Już z posłania,<delimiter>Ocknąwszy się, spostrzega Tania<delimiter>Przez okno — pobielały dwór,<delimiter>Parkan z przeciwka, dachów sznur,<delimiter>Gałęzie sosen srebrem kryte,<delimiter>Na szybach w kształcie haftu szron,<delimiter>Na śniegu gwarne roje wron,<delimiter>Miękkim kobiercem opowite<delimiter>Błyszczące grzbiety bliskich wzgórz…<delimiter>Dokoła wszystko w bieli już!
<h1>II</h1>
Zima!… Włościanin, tryumfując,<delimiter>Saniami pierwszy znaczy ślad;<delimiter>Kobyłka, śnieg pod stopą czując,<delimiter>Kłusem przebiega mimo chat;<delimiter>Pryskając wokół śnieżnym puchem,<delimiter>Kibitka śmiga żwawym ruchem;<delimiter>Stangret na kozioł żywo wlazł,<delimiter>Lśni na kożuchu kraśny pas…<delimiter>Patrz, na folwarku biega malec,<delimiter>W saneczki z drzewa wsadził psa,<delimiter>Sam przy nich konia dzielnie gra;<delimiter>Swawolnik już odmroził palec.<delimiter>Choć ból doskwiera, mknie co tchu,<delimiter>A matka z okna grozi mu…
<h1>III</h1>
Lecz… wy wolicie temat inny,<delimiter>Nie tych obrazów prostych rząd;<delimiter>To wszystko jest natury gminnej,<delimiter>Niewiele wdzięku bije stąd.<delimiter>Już inny wieszcz, Apollinową<delimiter>Obdarzon łaską, cudną mową<delimiter>Wam odmalował pierwszy śnieg,<delimiter>Wszystko o cudach zimy rzekł…<delimiter>Przejażdżki w saniach tajemnicze<delimiter>Umiał w ognisty zamknąć rym<delimiter>I pewnie was czarował nim…<delimiter>Z nim walczyć — sobie dziś nie życzę,<delimiter>Ani wymieniać z tobą strzał,<delimiter>Śpiewaku Edy z fińskich skał!
<h1>IV</h1>
Tania — że ruską duszę miała —<delimiter>Rosyjskiej zimy chłodny wdzięk<delimiter>Całą swą duszą ukochała…<delimiter>(Wyjaśnić, za co — byłby sęk!)<delimiter>Kochała sanek polot śliski,<delimiter>W zorzy różowe śniegu błyski,<delimiter>Sosny na mrozie skrzący wierzch,<delimiter>Wieczorów grudnia długi zmierzch.<delimiter>Dom cały święcił zwyczaj miły:<delimiter>W zmroku służebnych huczał głos;<delimiter>Wróżyć panienkom przyszły los<delimiter>Z kuchni, z folwarków się schodziły:<delimiter>Przepowiadały im co rok<delimiter>Wojskowych mężów bliski krok!
<h1>V</h1>
Tania w prostocie słucha służby,<delimiter>Wierzy w znaczenie wieszczych słów,<delimiter>W kabałę z kart, w księżyca wróżby,<delimiter>W przesądy, w głos proroczych snów.<delimiter>I różne złe ją trwożą znaki;<delimiter>Wypadek, przedmiot lada jaki<delimiter>Ma dla niej tajemniczy wiew;<delimiter>Przeczucie w żyłach ścina krew.<delimiter>Kot z zalotnością na kominie,<delimiter>Miaucząc, łapkami mordkę mył:<delimiter>To dla niej znak niemylny był,<delimiter>Że goście jadą. Wtem wypłynie<delimiter>Dwurogiej Luny młoda twarz<delimiter>Na lewym niebie — otóż masz:
<h1>VI</h1>
Tatiana zbladła i zadrżała!<delimiter>A kiedy, złoty kreśląc szlak,<delimiter>Przez ciemne niebo przeleciała<delimiter>Gwiazdka, spadając — na ten znak,<delimiter>Tatiana spieszy szepnąć właśnie,<delimiter>Dopóki gwiazdka nie zagaśnie,<delimiter>Życzenie serca… Znaków złych<delimiter>Ustrzec się chce: gdy czarny mnich<delimiter>Przeszedł jej drogę albo zając<delimiter>Mignął przed okiem pośród pól,<delimiter>Uczuwa w sercu strach i ból,<delimiter>Na miejscu stoi, już dumając,<delimiter>Jaki ją rychło spotka cios,<delimiter>Jaki ją czeka smutny los…
<h1>VII</h1>
Cóż? Tajny urok grozy siła<delimiter>Posiada… Tanię nęci strach…<delimiter>Natura tak nas utworzyła,<delimiter>Z sprzeczności wznosząc życia gmach!…<delimiter>Nastały Świątki. Toż uciecha!<delimiter>Młodość wróżenia nie zaniecha,<delimiter>Choć nie zna, wietrzna, co to żal,<delimiter>Choć przed jej okiem życia dal<delimiter>Ciągnie się jasna… Z nią ochotnie<delimiter>Przez okulary wróży też<delimiter>Starość, grobowych bliska leż,<delimiter>Straciwszy wszystko niepowrotnie!<delimiter>Nadzieja wszędzie bierze prym;<delimiter>Bełkotem dziecka kłamie im!
<h1>VIII</h1>
Ciekawym okiem Tania bada,<delimiter>Jak mieni się, topniejąc, wosk;<delimiter>Przedziwny jego kształt powiada,<delimiter>Czy czekać uciech, czyli trosk.<delimiter>W naczynie z wodą kładzie rączki,<delimiter>Szuka pod pieśni takt obrączki,<delimiter>Wyjęła swoją… Biedna drży,<delimiter>Bo właśnie motyw stary brzmi:<delimiter>«A tam to chłopy są bogate,<delimiter>A złota, srebra mają w bród…<delimiter>Komu śpiewamy, temu cud<delimiter>Przyniesie szczęście!»… Przecie stratę<delimiter>Wróży ten motyw… Sercu dziew<delimiter>O kotku z kotką milszy śpiew.
<h1>IX</h1>
Noc mroźna… Niebo jasne, czyste…<delimiter>Gwiazdy, odwieczny pełniąc lot,<delimiter>Płyną poważne, uroczyste.<delimiter>Tania wybiega na dwór… Ot!<delimiter>Lusterkiem w drżącej ręce błyśnie;<delimiter>Pierś wpół odkrytą drugą ciśnie,<delimiter>Patrzy w lusterko… W lustrze masz<delimiter>Tylko miesiąca smutną twarz!<delimiter>Pst!… Śnieg zaskrzypiał… Ba, wędrowiec!<delimiter>Na palcach dziewczę biegnie wnet<delimiter>I pyta głosem, co jak flet<delimiter>Rozbrzmiewa słodki: «Proszę, powiedz,<delimiter>Jak twoje imię?». Na to on<delimiter>Spojrzy i mruknie: «A-ga-fon!».
<h1>X</h1>
Tatiana, według rady niani,<delimiter>Nocą chce wróżb rozplątać nić;<delimiter>Przeto cichaczem każe w bani<delimiter>Na dwie osoby stolik kryć.<delimiter>Lecz straszno robi się Tatianie…<delimiter>Ja sam — ach, na myśl o Świetlanie,<delimiter>Drżę również!… Strachu działa moc…<delimiter>Nie będziem z Tanią wróżyć w noc!<delimiter>Jedwabny pasek Tania zdjęła,<delimiter>Już się w posłania rzuca biel.<delimiter>Nad piękną główką krąży Lel.<delimiter>A pod poduszkę, nim usnęła,<delimiter>Włożyła lustro z drżeniem rąk…<delimiter>Śpi Tania… Cisza legła w krąg.
<h1>XI</h1>
I dziwny sen się śni Tatianie…<delimiter>Zdaje się jej, że idzie w dal,<delimiter>Idzie po śnieżnej wciąż polanie…<delimiter>Wokoło mgła, a w sercu żal…<delimiter>Patrz! W rowie przed nią się przewala<delimiter>Potoku ciemnosiwa fala;<delimiter>Nieskuty zimą wartki bieg,<delimiter>Szumiąc, unosi z brzegów śnieg…<delimiter>Dwie żerdzie, lodem słabo zbite,<delimiter>Tworzą przez potok zgubny most…<delimiter>Tania ku niemu dąży wprost,<delimiter>Lecz zatrzymała oczy wryte:<delimiter>Iść nie śmie… drży pod stopą żerdź…<delimiter>A z głębin, zda się, patrzy śmierć…
<h1>XII</h1>
Jak na rozłąkę przykrą, srogą,<delimiter>Tatiana szemrze tak na toń…<delimiter>Po tamtej stronie — ba! nikogo,<delimiter>Kto by pomocną podał dłoń.<delimiter>Wtem bryła rusza się śniegowa,<delimiter>Spod niej potworna wstaje głowa…<delimiter>Kudłaty niedźwiedź… Tania w krzyk…<delimiter>A na jej «ach!» odpowie ryk…<delimiter>Łapę w pazury ostre zbrojną<delimiter>Wyciąga zwierz; Tatiana, drżąc,<delimiter>Wsparła się, ledwie spojrzeć śmiąc,<delimiter>I przeszła stopą niespokojną<delimiter>Przez ruczaj… Idzie dalej w świat…<delimiter>Lecz niedźwiedź kroczy za nią w ślad.
<h1>XIII</h1>
Dreszcz trwogi wstrząsa moją Tanią;<delimiter>Przyspiesza krok… nie patrzy już…<delimiter>Ale kosmaty lokaj za nią<delimiter>Jak nieodstępny goni stróż…<delimiter>Nieznośny niedźwiedź, rycząc, wali…<delimiter>Las nieruchomy widać w dali:<delimiter>Posępnie pięknych sosen rzęd…<delimiter>Dźwiga gałęzi każdy skręt<delimiter>Śnieżną oponę; przez wierzchołki<delimiter>Nagich jesionów, lip i brzóz<delimiter>Błyskają gwiazdy… Krzepnie mróz…<delimiter>Ni śladu drogi… Krzaki, dołki,<delimiter>Wszystko zamieci powiew skrył;<delimiter>Narzucił wszędy śnieżnych brył…
<h1>XIV</h1>
Tania do lasu… Niedźwiedź za nią…<delimiter>W śniegu do kolan dziewczę brnie…<delimiter>To kolce sosny w szyję zranią,<delimiter>To długa wić ją w ucho tnie<delimiter>I złoty kolczyk wyrwie zdradnie;<delimiter>To kruchy śnieg z jej nóżki skradnie<delimiter>Trzewiczek mokry… Albo wraz<delimiter>Chusteczkę zgubi… Lecz nie czas<delimiter>Schylić się, podnieść… Jak się zegnie,<delimiter>Gdy za nią niedźwiedź spieszy tuż?!<delimiter>Więc nawet drżącą ręką już<delimiter>Szat nie unosi… Biegnie — biegnie…<delimiter>Zwierz za nią miecie śnieżny pył…<delimiter>I Tania biec już nie ma sił.
<h1>XV</h1>
Upadła w śnieg; a zwierz już czyha,<delimiter>Pochwycił, zręcznie niesie łup…<delimiter>Ona — bez ruchu — nie oddycha —<delimiter>Korna — nieczuła — jako trup…<delimiter>On z łupem mknie śród leśnej drogi…<delimiter>Wtem szałas pośród drzew, ubogi…<delimiter>Dokoła głucho… Z wszystkich stron<delimiter>Śnieg go zasypał… Lecz przez szron<delimiter>Jaskrawym światłem błyszczy szyba,<delimiter>W szałasie hałas, gwar i szum.<delimiter>Niedźwiedź przemówił: «Tu mój kum,<delimiter>Pozwoli ci się ogrzać chyba».<delimiter>Do sieni wchodzi… U swych nóg<delimiter>Składa Tatianę tam na próg.
<h1>XVI</h1>
Przyszła do siebie… Niedźwiedź szpetny<delimiter>Gdzieś zniknął… Tania wstaje w mig…<delimiter>Za drzwiami, jak na stypie świetnej,<delimiter>Słyszy brzęk szklanek, gwar i krzyk…<delimiter>Gdzież jest?!… Ciekawość ją pochłania…<delimiter>W dziurkę od klucza patrzy Tania<delimiter>Przebóg! Co widzi?… Stołu kąt…<delimiter>Przy nim potworów siedzi rząd…<delimiter>Tam szkielet hardy, tam diablica,<delimiter>Tamten z rogami, mordą psią,<delimiter>Ów z łbem kogucim, z łapą lwią,<delimiter>Tuż z koźlą brodą czarownica<delimiter>Karzeł z ogonem… dalej, ot!<delimiter>Na poły żuraw, na pół kot.
<h1>XVII</h1>
Okropnych dziwów moc się skupia:<delimiter>Gna na pająku konno rak,<delimiter>Na gęsiej szyi głowa trupia<delimiter>W czerwonym fezie kroczy wspak<delimiter>I młyn w prysiudach żwawo pląsa,<delimiter>Skrzydłami warczy i potrząsa;<delimiter>Szczekanie, śmiechy, świst i ryk<delimiter>Tętenty końskie, ludzki krzyk!<delimiter>Lecz co się w sercu Tani mieści,<delimiter>Gdy wpadł jej w oczy pewien gość,<delimiter>Co już ją w życiu strwożył dość —<delimiter>Miły bohater mej powieści?!<delimiter>Oniegin — tam! Za stołem grzmi…<delimiter>Czasem ukradkiem patrzy w drzwi.
<h1>XVIII</h1>
Znak poda: wszyscy wnet poskoczą;<delimiter>Rozśmieje się — i wszyscy w śmiech;<delimiter>Pije — i wszyscy gęby moczą;<delimiter>Brwi chmurzy — wszystko wstrzyma dech.<delimiter>Rzecz jasna z ruchów, z jego twarzy:<delimiter>On na tej uczcie gospodarzy.<delimiter>Więc Tania z własnych obaw drwi.<delimiter>Z wolna otwiera nieco drzwi.<delimiter>Wtem wicher zadął… Drgnęli wszyscy…<delimiter>Gaśnie kagańców nocnych blask…<delimiter>Strwożona szajka… Ustał wrzask…<delimiter>Oniegin gniewnym okiem błyszczy,<delimiter>Powstał od stołu… groźnie grzmi…<delimiter>Powstali wszyscy… Idzie w drzwi…
<h1>XIX</h1>
I strach ją zdjął, i uciec pragnie…<delimiter>Lecz nie ma sił; chce wydać krzyk —<delimiter>Głos w gardle zamarł; drży, jak jagnię,<delimiter>Gdy z jaru idzie na nie dzik. —<delimiter>Pchnął drzwi Eugeniusz… Tania blada<delimiter>W oczy piekielnym widmom wpada.<delimiter>Brzmi dzikim śmiechem każdy kąt<delimiter>I gorejących oczu rząd,<delimiter>Kopyta, kły, języki krwawe,<delimiter>Ogony, ryje, każdy róg —<delimiter>Wskazują Tanię… Mierzą w próg<delimiter>Palce kościste i koślawe…<delimiter>Lecz wymowniejszy niźli gest —<delimiter>Krzyk poczwar: «Moja, moja jest!».
<h1>XX</h1>
«Moja!» — Eugeniusz krzyknął groźny…<delimiter>I znikła szajka… tylko dym<delimiter>Wzbił się na miejscu… We mgle groźnej<delimiter>Zostało dziewczę samo z nim…<delimiter>On ją powoli wiódł do kąta,<delimiter>Na ławie złożył… Tam się krząta<delimiter>Wkoło niej, cuci… Potem skroń<delimiter>Wsparł o jej ramię… ściska dłoń,<delimiter>Wtem Olga wchodzi — Leński za nią…<delimiter>W izbie błysnęło mocą gusł,<delimiter>Oniegin rękę groźnie wzniósł,<delimiter>Klnie nieproszoną tę kompanią…<delimiter>I twarz mu skurczył dziki śmiech…<delimiter>Tatianie w piersi zamarł dech…
<h1>XXI</h1>
Rozgorzał spór… Eugeniusz długi<delimiter>Nóż chwycił nagle…. Błysnął… W mig<delimiter>Leński powalon. — Mroku strugi<delimiter>Zgęstniały… straszny rozbrzmiał krzyk.<delimiter>Drży szałas… Ziemia go pochłania — —<delimiter>I w strachu z snów się budzi Tania…<delimiter>Patrzy… W komnatce widno już…<delimiter>Na zmarzłej szybie blaski zórz<delimiter>Różowo grają… Drzwi otwiera<delimiter>Ola… Wlatuje jako ptak,<delimiter>A tak różowa, świeża jak<delimiter>Aurora, gdy się w drogę zbiera…<delimiter>«Siostrzyczko! — woła — kto był ten,<delimiter>Kogo widziałaś dziś przez sen?»
<h1>XXII</h1>
Nie widzi siostry — milczy Tania,<delimiter>W łóżku zajęta nie na żart,<delimiter>Książka uwagę jej pochłania…<delimiter>Przewraca szybko szereg kart.<delimiter>W tej książce nie masz dziwnych zdarzeń,<delimiter>Ani poety słodkich marzeń,<delimiter>Ani prawd mądrych… Jednak ot!<delimiter>Przenigdy Byron, ani Scott,<delimiter>Wirgili, Rasyn lub Seneka,<delimiter>A nawet «Żurnal Damskich Mód»<delimiter>Nikogo tak nie zajął wprzód:<delimiter>Bowiem to Marcin był Zadeka,<delimiter>Co wiódł chaldejskich mędrców huf,<delimiter>Kabały twórca, tłumacz snów!
<h1>XXIII</h1>
W tę ustroń kupiec koczowniczy,<delimiter>Pod pliką książek chyląc kark,<delimiter>Przyniósł ten utwór tajemniczy,<delimiter>I z Tanią wreszcie kończąc targ,<delimiter>Z Malwiną, gdzie brak kart sześćdziesiąt,<delimiter>Ustąpił go za trzy pięćdziesiąt.<delimiter>A że głęboki był to twór,<delimiter>Wziął na dodatek bajek zbiór,<delimiter>Gramatykę, dwie Petryjady<delimiter>I Marmontela trzeci tom.<delimiter>A odkąd wszedł Zadeka w dom,<delimiter>Tania w nim szuka ulgi, rady…<delimiter>On wiernym druhem jej się stał,<delimiter>Pod jej poduszką zawsze spał.
<h1>XXIV</h1>
Dziś senne trwoży ją marzenie…<delimiter>Przedmiot uwagi głębszej wart.<delimiter>Ciemne groźnego snu znaczenie<delimiter>Musi odnaleźć śród tych kart.<delimiter>Po to spis rzeczy na początku<delimiter>W abecadłowym ma porządku.<delimiter>Znalazła: «burza», «bór» i «bieg»,<delimiter>«Mrok», «mostek», «niedźwiedź», «potok», «śnieg»…<delimiter>Et cetera… Lecz i Zadeka<delimiter>Zwikłanych nie rozjaśnił snów!<delimiter>Jedno widoczne z wszystkich słów:<delimiter>Że trosk i smutków moc ją czeka.<delimiter>Pamięta sen… Po kilku dniach<delimiter>Jeszcze ją ciągle dręczy strach.
<h1>XXV</h1>
Lecz z dolin dłonią purpurową<delimiter>Wytacza zorza słońca glob,<delimiter>A za jasnością zdąża dniową<delimiter>Gwarne imienin święto w trop…<delimiter>Rój gości spieszy uczcić Tanię;<delimiter>Od rana bryczki, wózki, sanie<delimiter>Lecą; sąsiadów zjechał huk —<delimiter>Z żonami, z dziećmi, z kupą sług.<delimiter>W podworcu ruch i psów szczekanie,<delimiter>W sieni bieganie, hałas, tłok,<delimiter>W bawialni posuwisty krok,<delimiter>Śmiechy, dziewczęcych ust cmokanie,<delimiter>Szuranie nóg, ukłonów szyk,<delimiter>Dziecięcy płacz i mamek krzyk!
<h1>XXVI</h1>
Z tłustą połową okazały<delimiter>Zjechał Pustiakow, ze wsi Głusz<delimiter>Gwoździn, gospodarz doskonały,<delimiter>Właściciel mnogich głodnych dusz,<delimiter>Siwy Skotinin ze swą starą,<delimiter>Z dziatek wszelkiego wieku chmarą:<delimiter>Od lat trzydziestu do dwóch lat;<delimiter>Pietuszkow — wiejskiej młodzi kwiat;<delimiter>I bliski kuzyn mój, Bujanow,<delimiter>W cylindrze z daszkiem (w twarzy pąs,<delimiter>Strój w pierzach, niegolony wąs),<delimiter>I «otstawnoj sowietnik» Flianow,<delimiter>Łapownik, żarłok, stary łgarz,<delimiter>Plotkarska gęba, błazna twarz.
<h1>XXVII</h1>
Panfil Charlikow z żoną chudą,<delimiter>A z nimi wraz monsieur Tricke<delimiter>(Żartami i peruką rudą<delimiter>W Tambowie niegdyś wsławił się).<delimiter>Prawdziwy Francuz — dla Tatiany<delimiter>Kuplet w kieszeni wiózł, na znany<delimiter>Dziateczkom motyw; kuplet brzmi:<delimiter>Reveillez-vous belle endormie…<delimiter>Śród kart zgrzybiałych almanachu<delimiter>Był drukowany kuplet ów,<delimiter>Tricke go z prochu wskrzesił znów;<delimiter>Zręczny poeta nie zna strachu,<delimiter>Więc śmiało zamiast «belle Nina»<delimiter>Postawił: «belle Tatiana»!
<h1>XXVIII</h1>
Wtem słychać ostróg brzęk… Rotmistrza<delimiter>Z mieściny bliskiej poznasz krok —<delimiter>Panien przejrzałych już bożyszcza,<delimiter>Na którym matek wisi wzrok…<delimiter>Wszedł, przyniósł nowość… Ba! Muzyka<delimiter>Wojskowa dąży… Pułkownika<delimiter>Śle ją tu rozkaz… (Toć nie dal…)<delimiter>Co za uciecha: będzie bal!<delimiter>Zawczasu już dziewczęta skaczą…<delimiter>Lecz jeść podano… Powstał gwar…<delimiter>Idą do stołu rzędy par…<delimiter>Panny na bliskość z Tanią baczą…<delimiter>Młodzież naprzeciw. — Cichnie szum…<delimiter>Przeżegnał się i zasiadł tłum.
<h1>XXIX</h1>
Na mig rozmowa zwykła ścichać,<delimiter>Gdy żują usta… Tylko dźwięk<delimiter>Talerzy lub widelców słychać,<delimiter>Zgrzyt nożów i kieliszków brzęk.<delimiter>Ale powoli gwar znów rośnie;<delimiter>Ten i ów krzyczy coś donośnie,<delimiter>Nie słucha nikt… Zgiełkliwy chór<delimiter>Tworzą śmiech, hałas, pisk i spór…<delimiter>Wtem drzwi rozwarto. Leński wchodzi,<delimiter>Oniegin z nim. Gosposia — «Ach!<delimiter>Nareszcie!» — woła… Jeszcze w drzwiach,<delimiter>A już im każdy rad wygodzi:<delimiter>Nakrycia, krzesła zsuwa gość,<delimiter>By druhom zrobić miejsca dość.
<h1>XXX</h1>
Naprzeciw Tani siedli oba…<delimiter>Drżąc, jako łań na rogów wieść,<delimiter>Bledsza niż miesiąc, kiedy doba<delimiter>Wszczyna się ranna — nie śmie wznieść<delimiter>Ściemniałych oczu biedna Tania…<delimiter>Wre w sercu… Duszno… Powitania<delimiter>Druhów nie słyszy… Z oczu łzy<delimiter>Gotowe upaść… Cała drży.<delimiter>Biedaczka ledwie nie zemdleje…<delimiter>Lecz wola i rozsądku moc<delimiter>Schodzącą na jej duszę noc<delimiter>Przemogły… Z cicha się rozśmieje,<delimiter>Przez zęby cedzi słówka dwa…<delimiter>Usiedzi, chociaż boleść trwa!
<h1>XXXI</h1>
Traginerwowych zjawisk różnych,<delimiter>Dziewiczych zemdleń, płaczu burz<delimiter>(Zniósłszy tak wiele łez usłużnych)<delimiter>Eugeniusz mój nie znosił już!<delimiter>Dziwak, że wpadł na bal ogromny,<delimiter>Był mocno nierad… A nieskromny<delimiter>Chwilowy Tani widząc szał,<delimiter>Już oburzeniem skrytym wrzał;<delimiter>Nadął się, oczy spuścił gniewnie,<delimiter>Leńskiego w duchu mocno klął<delimiter>I zemsty plan obmyślać jął…<delimiter>Uknuwszy, jak go skarać pewnie,<delimiter>Czas skraca, w duchu, jako widz,<delimiter>Karykatury tworząc z lic.
<h1>XXXII</h1>
Zmieszanie Tani mej uroczej<delimiter>Nie on jedynie dostrzec mógł,<delimiter>Lecz tłusty «pieróg» wszystkich oczy<delimiter>Pociągnął wówczas (ręką sług<delimiter>Był na nieszczęście przesolony).<delimiter>Lecz, patrz, w butelce zasmolonej,<delimiter>Nim po pieczystym przyjdzie krem,<delimiter>«Cymlańskie» służba wniosła… Z niem<delimiter>Rzęd kieliszków długich, wiotkich,<delimiter>Jak twoja kibić, o Zizi,<delimiter>Krysztale młodych moich dni,<delimiter>Przedmiocie wierszy moich słodkich,<delimiter>Amforo uciech, których wiew<delimiter>Pijanił ongi moją krew…
<h1>XXXIII</h1>
Wystrzelił korek mokry; wino<delimiter>Perli się w czarach; pośród pań<delimiter>Siedzący, wstał z poważną miną<delimiter>Monsieur Tricke (już dawno krtań<delimiter>Tłoczył mu kuplet); wszystko w ciszy<delimiter>Utonie; Tania ledwie dyszy;<delimiter>Do niej się zwraca mówca nasz:<delimiter>Laurka w ręku, wzniosła twarz…<delimiter>Śpiewa, fałszując… Wnet ogromny<delimiter>Wybucha zapał: brawa, krzyk…<delimiter>Tania zmuszona zrobić dyg;<delimiter>A wieszcz choć wielki, jednak skromny,<delimiter>Na cześć jej pierwszy toast wzniósł,<delimiter>Wręczając kuplet… Zapał wzrósł.
<h1>XXXIV</h1>
Z powinszowaniem tłum się rusza;<delimiter>Wokoło Tani gości tłok;<delimiter>Przyszła i kolej Eugeniusza:<delimiter>Podszedł… Dziewicy tęskny wzrok,<delimiter>Przy jej znużeniu i wzruszeniu,<delimiter>Budzi w nim litość… Więc w milczeniu<delimiter>Złożył jej ukłon… Ale z ócz<delimiter>Świeciła tkliwość… W czymże klucz<delimiter>Zagadki był? — Czy mimo woli<delimiter>Wzruszony, stracił duszy hart?<delimiter>Czy kokietując, zrobił żart?<delimiter>Nienaumyślnie? Ze swawoli?<delimiter>Dość, że mu wzrok pieszczotą drgnął<delimiter>I w serce Tani życie tchnął.
<h1>XXXV</h1>
Zagrzmiały krzesła odsunięte<delimiter>I do bawialni wali tłum…<delimiter>Tak na wiosennych łąk ponętę<delimiter>Rój pszczół wylata — sprawia szum…<delimiter>I po paradnym syt obiedzie<delimiter>Już sąsiad sapie: «Hm, sąsiedzie!»…<delimiter>Przy piecu zasiadł matron rząd;<delimiter>Panny poszeptać poszły w kąt;<delimiter>Zielone stoły rozstawiono;<delimiter>Spieszy kłótliwy młody gracz<delimiter>Do gry w bostona, a tam, patrz! —<delimiter>Wistem się bawi starców grono.<delimiter>Z ich jednostajnych czytasz min,<delimiter>Że każdy — chciwej nudy syn.
<h1>XXXVI</h1>
Już osiem robrów odegrali<delimiter>Bogowie wista; ósmy raz<delimiter>Już miejsca swoje pozmieniali…<delimiter>Herbatę dano… Lubię czas<delimiter>Mierzyć obiadem i kolacją;<delimiter>Na wsi, zaprawdę, z wielką racją<delimiter>Określasz jadłem pory w dniu;<delimiter>Żołądek jest zegarkiem tu.<delimiter>Lecz zauważę rad, w nawiasach,<delimiter>Że równie często lubię wpleść<delimiter>W strofy swej pieśni miłą treść —<delimiter>O ucztach, winach i frykasach,<delimiter>Jak ty, Homerze, bożku nasz,<delimiter>Co wiek trzydziesty w chwale trwasz.
<h1>XXXVII. XXXVIII. XXXIX</h1>
Herbata… Panny wzięły sztywnie<delimiter>Spodeczki w palce… Ale wnet<delimiter>Za drzwiami w długiej sali dziwnie<delimiter>Kusząco zabrzmią trąba, flet…<delimiter>Parys miasteczek okolicznych<delimiter>Rzuca herbatę z rumem; z licznych<delimiter>Pań wybrał Olgę, objął stan:<delimiter>Już mój Pietuszkow pomknął w tan.<delimiter>Leński z Tatianą; z Charlikową<delimiter>Puszcza się w tan Tambowski wieszcz;<delimiter>Walc w nich rozkoszy budzi dreszcz;<delimiter>Uniósł Bujanow Pustiakową,<delimiter>Tłum sypie się z sąsiednich sal<delimiter>I w całej krasie błyszczy bal.
<h1>XL</h1>
Jam na początku poematu<delimiter>(Patrz pierwszy zeszyt) zamiar miał,<delimiter>Jak Alban, hołdy składać światu,<delimiter>Stołeczny bal opisać chciał…<delimiter>Ale porwało mnie marzenie;<delimiter>Znajomych nóżek przypomnienie<delimiter>Uniosło w snów młodzieńczych świat;<delimiter>O nóżki, wasz wąziutki ślad<delimiter>Bez uwag muszę dziś zostawić;<delimiter>Trzeźwiejszym, mędrszym trzeba być,<delimiter>Przestać w dojrzalszych latach śnić,<delimiter>W czynach i w stylu się poprawić —<delimiter>I piątej pieśni snując treść,<delimiter>Dygresji brzydki zwyczaj znieść.
<h1>XLI</h1>
Migają pary; walca tony<delimiter>Miarowo-słodko brzmią i w rytm<delimiter>Kłębi się walca wiatr szalony,<delimiter>Jak wicher śród piaszczystych wydm…<delimiter>Godziny zemsty słysząc bicie,<delimiter>Oniegin się uśmiecha skrycie,<delimiter>Podszedł do Olgi… Spełnia plan…<delimiter>Na długo ją porywa w tan,<delimiter>Potem na krześle usadowił,<delimiter>Przemówił do niej kilka słów,<delimiter>A po minutach paru znów<delimiter>Z swoją tancerką walca wznowił;<delimiter>Wszyscy zdziwieni krokiem tym…<delimiter>Leński nie wierzy oczom swym.
<h1>XLII</h1>
Wtem mazur zagrzmi… Dawnym czasem<delimiter>Bywało, kiedy mazur grzmi,<delimiter>Posadzka trzeszczy pod obcasem,<delimiter>W ogromnej sali wszystko drży<delimiter>I z dźwiękiem szyb się trzęsą ramy.<delimiter>Inaczej dziś. — I my, jak damy,<delimiter>Przyjmujem cichy, śliski chód…<delimiter>Lecz wieś i powiatowy gród<delimiter>Mazura w pełnym wdzięku chowa;<delimiter>Hołubce, podskok, ostróg brzęk,<delimiter>Ogromny wąs, obcasów dźwięk —<delimiter>Tam żyją jeszcze; moda nowa,<delimiter>Choroba dnia, ten tyran nasz,<delimiter>Nieprędko tam ukaże twarz.
<h1>XLIII. XLIV</h1>
Bujanow (brat mój) z Olgą Tanię<delimiter>Prowadzi śród tanecznych zmian<delimiter>Do Oniegina; ten powstanie,<delimiter>Wybrał — i… z Olgą idzie w tan!<delimiter>Niedbale sunie — jeszcze chwila:<delimiter>Z czułością ku niej się pochyla —<delimiter>I komplementem pieści słuch<delimiter>I rączkę ściska… — Oli duch<delimiter>Miłości własnej pełen: żywy<delimiter>Rumieniec bije z pięknych lic…<delimiter>Drgnął Leński — mimowolny widz,<delimiter>Końca mazura niecierpliwy<delimiter>Czeka… (Zazdrością oczy lśnią!)<delimiter>Do kotyliona prosi ją…
<h1>XLV</h1>
Ona «nie może»… Co? Nie może?<delimiter>«Dała już słowo»… Komu? Jak?<delimiter>«Onieginowi!»… Boże! Boże!<delimiter>Czy wierzyć uszom?… A więc tak?!<delimiter>Więc to możliwe!… Takie dziecko —<delimiter>Kokietką! Igra już zdradziecko!<delimiter>Już wieje chytrość z serca dna!<delimiter>Wietrznica, sztukę zdrady zna!…<delimiter>Leńskiego tłoczy straszna mara;<delimiter>Klnie serca kobiet, pełne zdrad. —<delimiter>Wyszedł… na konia spiesznie siadł…<delimiter>I pędzi. Pistoletów para —<delimiter>Dwie kule — jednej kuli cios —<delimiter>Rozstrzygną wkrótce jego los!…
<h1>Rozdział VI</h1>
<i>La, sotto i giorni nubilosi e brevi,<delimiter>Nasce una gente a cui l’morir non dole.</i>Petrarka
<h1>I</h1>
Oniegin po zniknięciu druha,<delimiter>Syt zemsty, tuż przy Oldze siadł.<delimiter>Nie mówi sam i jej nie słucha,<delimiter>Znudzony, w zadumanie wpadł.<delimiter>Ziewa z nim Olga i oczyma<delimiter>Szuka Leńskiego… Zła, że nie ma<delimiter>Końca kotylion. Taniec ten<delimiter>Nuży ją tak, jak ciężki sen…<delimiter>Nareszcie kres. Kolacją dano.<delimiter>Ścielą się łóżka… Miejsca dość…<delimiter>Od sieni do czeladnej gość<delimiter>Znajdzie tu nocleg. Pozostaną<delimiter>Wszyscy… Oniegin jeden (snadź<delimiter>Sen w domu woli), wraca spać…
<h1>II</h1>
I zeszedł spokój: już w bawialni<delimiter>Chrapie Pustiaków; tenże błąd<delimiter>Zdradza małżonka… A w jadalni<delimiter>Na krzesłach równo legli w rząd<delimiter>Pietuszkow, Gwoździn i Bujanow,<delimiter>I niezupełnie zdrowy Flianow;<delimiter>Tricke legł na podłodze tuż,<delimiter>Szlafmycę, trykot włożył już…<delimiter>W pokojach Olgi i Tatiany<delimiter>Wszystkie panienki słodko śpią…<delimiter>I tylko jedne oczy lśnią…<delimiter>Tania w promieniach bladych Diany,<delimiter>Siedzi przy oknie… W sercu żal…<delimiter>A oczy w ciemną patrzą dal.
<h1>III</h1>
Jego wizyta niespodziana,<delimiter>Nagła serdeczność jego ócz,<delimiter>Potem przy Oli nowa zmiana —<delimiter>Wszystko ją dziwi… Gdzie jest klucz<delimiter>Do jego dziwactw? Nie rozumie…<delimiter>Gubi się w różnych myśli tłumie…<delimiter>Dręczy ją zazdrość, więcej żal…<delimiter>Jakby dłoń zimna, niby stal,<delimiter>Szarpała serce, jakby pod nią<delimiter>Czerniała przepaść, ciągnąc w dół.<delimiter>«Niech zginę — szepcze — on by czuł…<delimiter>A nie — szemranie jest już zbrodnią!<delimiter>Ginąć przez niego — szczęścia plon!<delimiter>Innego — dać nie może on!»
<h1>IV</h1>
Pędź, mój romansie, naprzód! nuże!<delimiter>Wnet nową postać wplączę weń.<delimiter>Od wsi Leńskiego Krasnogórze<delimiter>O pięć wiorst mieszkał — po dziś dzień<delimiter>Słynny śród szlachty okolicznej —<delimiter>W pustyni swej filozoficznej<delimiter>Zarecki — niegdyś burda, żbik,<delimiter>Krzykacz i wódz szulerskich klik,<delimiter>Hultajów bóg, garkuchni mówca;<delimiter>Dziś cichy rolnik, dobry pan,<delimiter>Wyborny druh, z prostoty znan,<delimiter>Kawaler — ojciec dzieci hufca,<delimiter>Ba, nawet i uczciwy człek:<delimiter>Tak to poprawia się nasz wiek.
<h1>V</h1>
Niegdyś z pochwałą doń usłużną<delimiter>Zbliżał się słodko nawet wróg…<delimiter>W asa o sążni pięć nie próżno<delimiter>On z pistoletu trafiać mógł!<delimiter>W bitwie z odwagi raz zasłynął,<delimiter>Gdyby się nie spił, byłby zginął;<delimiter>Lecz z kałmuckiego konia spadł<delimiter>Odważnie w błoto… Ani zbladł,<delimiter>Kiedy go Francuz brał w niewolę…<delimiter>Toż zakład był!… Honoru bóg,<delimiter>Regulus nowy, gdyby mógł,<delimiter>Przyjąłby znowu więźnia dolę,<delimiter>Aby na kredyt u «Verie»<delimiter>Co dzień butelki spijać trzy!
<h1>VI</h1>
Niegdyś szyderstwem w ludzi godził,<delimiter>Z głupców zabawnie umiał drwić,<delimiter>I nawet mędrców za nos wodził,<delimiter>Powagą żart potrafił kryć;<delimiter>Wprawdzie za tę lub ową sztuczkę<delimiter>Dostał niekiedy sam nauczkę;<delimiter>Wprawdzie niekiedy miewał kram,<delimiter>Gdy w własne sieci wpadał sam…<delimiter>Lecz się wesoło spierać umiał<delimiter>Odciąć się, czasem żarcik znieść;<delimiter>Wcale rozważny, sam rozumiał,<delimiter>Kiedy ma milczeć, kiedy pleść;<delimiter>Skłócić przyjaciół — talent miał<delimiter>I w pojedynek później pchał.
<h1>VII</h1>
Lub godził szybko spór zażarty,<delimiter>Aby śniadanie w trójkę zjeść,<delimiter>Po czym snuć skrycie kłamstwa, żarty,<delimiter>Zgodzonym wieniec hańby spleść.<delimiter>Sed alia tempora! Swawoli,<delimiter>Jak i miłości, przejdzie kolej<delimiter>Wraz z tchem wiosennym młodych burz…<delimiter>Zarecki dziś, jak rzekłem już,<delimiter>Pod cień kasztanów i akacyj<delimiter>Od burz się ukrył, ciszy chce,<delimiter>Dzieciom wskazuje A, B, C,<delimiter>Kapustę sadzi jak Horacy,<delimiter>O rozpłód gęsi bardzo dba…<delimiter>Mędrzec — spokoju wartość zna.
<h1>VIII</h1>
Rozsądny był… Oniegin tedy,<delimiter>Chociaż szacunku nie miał dlań,<delimiter>Lubił pogadać z nim niekiedy<delimiter>I cenił trzeźwość jego zdań;<delimiter>Chętnie widywał go czasami.<delimiter>Więc, gdy stukając obcasami,<delimiter>Zarecki rankiem wstąpił doń,<delimiter>Nie zdziwił się, wyciągnął dłoń…<delimiter>Ten ledwo wita — mina sucha —<delimiter>Szybko rozmowy przerwał tok —<delimiter>I topiąc w nim złośliwy wzrok,<delimiter>Podaje kartkę mu od druha.<delimiter>Oniegin kartkę szybko wziął,<delimiter>Podszedł do okna, czytać jął…
<h1>IX</h1>
Szlachetny, miły list, a krótki:<delimiter>Wyzwanie; w liście Leński mój<delimiter>Grzecznie, lecz chłodno, bez ogródki,<delimiter>Zapraszał przyjaciela w bój.<delimiter>Oniegin ledwie okiem rzucił,<delimiter>Wnet ku posłowi się odwrócił<delimiter>I, jakby słów się zbytnich strzegł,<delimiter>Tylko: «Jam zawsze gotów» — rzekł.<delimiter>Zarecki powstał… W progi rusza…<delimiter>«Nie może zostać: zdarzył traf,<delimiter>Że ma dziś w domu wiele spraw»…<delimiter>Znikł bez wyjaśnień… Eugeniusza,<delimiter>Kiedy pozostał z sobą sam,<delimiter>Dręczył tej głupiej sceny kłam.
<h1>X</h1>
I słusznie dręczył: po rozbiorze,<delimiter>Na wczorajszego zajścia tle,<delimiter>Odnalazł własną winę może;<delimiter>Czuł, że już w tym postąpił źle,<delimiter>Iż z czułych serc w minionej dobie<delimiter>Tak lekkomyślnie zadrwił sobie;<delimiter>Po wtóre zaś: niech czuje wieszcz<delimiter>Z powodu głupstwa gniewu dreszcz<delimiter>I głupstwa robi… Bo to wolno<delimiter>Ośmnastu latom… Ale on,<delimiter>Gdy w sercu czuł przyjaźni ton,<delimiter>Przesądów piłką być bezwolną<delimiter>Nie wolen… Winien poryw zgnieść,<delimiter>Jak mąż z honorem zgodę nieść.
<h1>XI</h1>
Mógł myślą krew swą uspokoić,<delimiter>Miast się najeżyć jako zwierz;<delimiter>I młode serce mógł rozbroić<delimiter>Uczuciem własnym… «Licho bierz!<delimiter>Za późno teraz… Zresztą drwinkarz<delimiter>(Myśli Eugeniusz), pojedynkarz<delimiter>Wsadził w tę sprawę swoje kły;<delimiter>Gaduła stary, plotkarz zły…<delimiter>Prawda, jest godna dlań zapłata —<delimiter>Pogarda… Ale głupców cech —<delimiter>Ich szept — spojrzenia drwiące — śmiech»…<delimiter>I oto wam opinia świata!<delimiter>Honor — nasz bożek i nasz kat!<delimiter>To, na czym dziś się kręci świat!
<h1>XII</h1>
A Leński w domu, po swym liście,<delimiter>Czeka, gorączki czując dreszcz…<delimiter>Nareszcie sąsiad uroczyście<delimiter>Przywiózł odpowiedź. Rad mój wieszcz…<delimiter>Świąteczny dzień dla zazdrośnika!<delimiter>On bał się figlów swawolnika,<delimiter>Co mógł obrócić wszystko w żart,<delimiter>I znaleźć pretekst (mimo hart<delimiter>Swej duszy), by nie stanąć w walce…<delimiter>Lecz wszystko dobrze! Pewny — czyn:<delimiter>Jutro przed świtem, gdzie jest młyn,<delimiter>Zjadą się obaj, zimno palce<delimiter>Na cynglach złożą… ścisną broń<delimiter>I mierzyć będą w druha skroń!
<h1>XIII</h1>
Kokietkę pragnąc znienawidzieć,<delimiter>Wzburzony Leński nie chciał już<delimiter>Przed pojedynkiem Olgi widzieć;<delimiter>Patrzył na blask wieczornych zórz,<delimiter>Na zegar — ale… ot, wypadek! —<delimiter>Znalazł się wkrótce u sąsiadek.<delimiter>Myślał, że jego przyjazd w dom<delimiter>Uderzy w Olę jako grom.<delimiter>Gdzie tam! Jak dawniej z sieni skoczy<delimiter>Witać go Olga… Tenże gest;<delimiter>Tak samo jasna, świeża jest;<delimiter>Tak samo przez wesołe oczy<delimiter>Patrzy nadziei wietrznej wschód:<delimiter>Słowem, jest taka, jak i wprzód!
<h1>XIV</h1>
«Czemu pan wczoraj znikł tak wcześnie?»<delimiter>Pierwszym pytaniem brzmi jej głos,<delimiter>Leńskiemu zda się, że jest we śnie,<delimiter>Milcząc, na kwintę spuścił nos.<delimiter>I gniew, i zazdrość znikły oto<delimiter>Przed pieszczotliwą tą prostotą,<delimiter>Przed jasnym blaskiem onych ócz.<delimiter>I Leński myśli: «Tu się ucz,<delimiter>Jak z oczu tych o sercu wnosić!<delimiter>Kocha mnie jeszcze!»… Żal i wstyd,<delimiter>I skruchę czuje… Gniewu syt,<delimiter>Sam przebaczenia gotów prosić…<delimiter>I drży… Nie może znaleźć słów…<delimiter>Szczęśliwy jest i niemal zdrów.
<h1>XV. XVI. XVII</h1>
I patrzy, patrzy w obraz miły…<delimiter>Lecz znów na czoło pada cień;<delimiter>Posmutniał… Biedak nie ma siły<delimiter>Przypomnieć jej wczorajszy dzień;<delimiter>I myśli: «Będę zbawcą Oli,<delimiter>Nie ścierpię, aby ze złej woli<delimiter>Rozpustnik jad w nią pochlebstw wlał<delimiter>I młode serce skusić miał;<delimiter>By na łodydze lilii hożej,<delimiter>Tocząc ją, usiadł podły czerw,<delimiter>By kwiat dwóch ranków uwiądł wpierw,<delimiter>Zanim listeczki swe roztworzy».<delimiter>A skryty sens tych dumań był:<delimiter>Stanowczo będę z nim się bił!
<h1>XVIII</h1>
O, gdyby wiedział, jaka strzała<delimiter>W płonącym sercu Tani tkwi!<delimiter>Gdyby Tatiana to wiedziała,<delimiter>Że jutro przed grobowe drzwi<delimiter>Eugeniusz z Leńskim pójdą razem<delimiter>By o nie toczyć spór żelazem:<delimiter>Może jej miłość — kilka słów<delimiter>Złączyłyby przyjaciół znów!<delimiter>Lecz nikt nie umiał należycie<delimiter>Wyczytać żaru z bladych lic;<delimiter>Oniegin o tym nie rzekł nic,<delimiter>Tatiana usychała skrycie;<delimiter>Niania — ta wiedzieć mogła, lecz<delimiter>Zgadywać — ba, to nie jej rzecz.
<h1>XIX</h1>
Przez cały wieczór roztargniony<delimiter>Leński to wesół był, to milkł;<delimiter>Lecz kto przez Muzę jest pieszczony,<delimiter>Ten zawsze taki; to jak wilk<delimiter>Spojrzał — i siadł przy klawikordzie<delimiter>I akord bierze po akordzie;<delimiter>To w Olę oczy wlepi znów<delimiter>I szepcze: «Jam szczęśliwy, mów!».<delimiter>Lecz późno; jechać pora. Serce<delimiter>Ból ścisnął. — Kiedy żegna ją,<delimiter>Wszystkie mu struny w duszy drżą<delimiter>I sam ze sobą jest w rozterce;<delimiter>Więc cień na licach Oli legł…<delimiter>«Co tobie?» — «Nic!» — I z schodów zbiegł.
<h1>XX</h1>
Przyjechał do dom; pistolety<delimiter>Zbadał, w szkatułce zamknął znów;<delimiter>Legł i drogiego tom poety<delimiter>Otwiera; czar Schillera słów<delimiter>Nie działa jednak… Myśl ucieka,<delimiter>Nie drzemie serce, krwią ocieka;<delimiter>Nad jego łożem dzierży straż<delimiter>Urocza wizja: Oli twarz…<delimiter>Więc książkę zamknął, pióro chwyta;<delimiter>Przy świecy pisze… Cisza w krąg…<delimiter>Pełne miłosnych bredni, mąk,<delimiter>Leją się dźwięki… W głos je czyta<delimiter>Pełen liryzmu, ognia, sił,<delimiter>Jak Delwig, gdy pijany był.
<h1>XXI</h1>
Mam wiersze te; nie zaginęły…<delimiter>Oto jak pieśń Leńskiego brzmi:<delimiter>«O kędy, kędyście umknęły,<delimiter>Mej młodej wiosny złote dni.<delimiter>Dzień przyszły idzie… Cóż gotuje?<delimiter>Daremnie w przyszłość wzrok szybuje,<delimiter>Bo czegóż szuka w gęstej mgle?<delimiter>Los słuszność ma, cokolwiek śle!<delimiter>Czy padnę sam, przebity strzałą,<delimiter>Czy cios mnie minie w groźnym dniu —<delimiter>Za wszystko dank: czuwania, snu,<delimiter>Zakreślił czas granicę śmiało.<delimiter>Błogosławiony troski dzień,<delimiter>Błogosławiony nocy cień!
<h1>XXII</h1>
Zabłysną jutro ranne zorze,<delimiter>Jaskrawym światłem zagra dzień,<delimiter>A ja, być może, głowę złożę<delimiter>W grobowca tajemniczy cień.<delimiter>W cichej letejskich wód głębinie<delimiter>Młodego wieszcza pamięć zginie.<delimiter>Świat mnie zapomni… Niechaj tak!<delimiter>Lecz ty, o dziewczę, przyjdziesz wszak<delimiter>Łzę wylać do mej wczesnej urny<delimiter>I myśleć: dla mnie poniósł zgon,<delimiter>Jedynej mnie poświęcił on<delimiter>Świt burzliwego życia chmurny!<delimiter>Najdroższa moja!… Będę śnić<delimiter>Żem Twój małżonek… Przyjdź… o przyjdź!»
<h1>XXIII</h1>
Tak pisał on «niejasno — ckliwie»<delimiter>(Co romantyzmem u nas zwą,<delimiter>Choć ja się nazwie takiej dziwię;<delimiter>Lecz co tam! Jest to kwestią czczą).<delimiter>Wreszcie przed samym świtem zaśnie;<delimiter>Znużoną głowę spuścił właśnie,<delimiter>Gdy pisał modny wyraz ten:<delimiter>«Ideał»… Lecz zaledwie sen<delimiter>Objął go głębszy nad stolikiem<delimiter>I uniósł w słodkich marzeń świat,<delimiter>Już do pokoju sąsiad wpadł,<delimiter>Budzi Leńskiego głośnym krzykiem:<delimiter>«Godzina siódma! Jechać czas!<delimiter>Oniegin dawno czeka nas!».
<h1>XXIV</h1>
Lecz mylił się; bo jak zabity<delimiter>Eugeniusz w owej porze spał.<delimiter>Już słońce wzgórz pozłaca szczyty,<delimiter>Już kogut wiele razy piał.<delimiter>Oniegin śpi. I wyżej słońce<delimiter>Wznosi się… Płatki śniegu lśniące<delimiter>Rozrzuca zamieć… Nikną mgły…<delimiter>On leży jeszcze… Jeszcze sny<delimiter>Latają nad nim… Nagle oczy<delimiter>Roztwiera… Senny wyraz znikł…<delimiter>Coś przypomina… Rozwarł w mig<delimiter>Poły kotary… Z łóżka skoczy.<delimiter>W szczelinę bije światła pas.<delimiter>Widzi Oniegin: jechać czas.
<h1>XXV</h1>
Gwałtownie dzwoni, nawołuje…<delimiter>Wbiegł lokaj — Francuz, pan Guilleau.<delimiter>Szlafrok, pantofle proponuje,<delimiter>Bieliznę wyjął, podał ją.<delimiter>Eugeniusz spieszy… (Moc kłopotów)…<delimiter>Poleca słudze, by był gotów<delimiter>Pojechać z nim, ażeby broń<delimiter>W szkatułce wziął… Już parska koń<delimiter>Przy lotnych saniach… Siedli żwawo,<delimiter>Do młyna lecą… Już tam są…<delimiter>Za panem niesie broń Guilleau —<delimiter>Lepage’a groźne lufy. W prawo<delimiter>Skierował stangret sanek ruch…<delimiter>Ma czekać tam przy dąbkach dwóch.
<h1>XXVI</h1>
Wsparty o groblę Leński czeka,<delimiter>Wpatrzony w dal… Zarecki siadł;<delimiter>O młynie znawczy sąd wyrzeka:<delimiter>W biegaczu znalazł kilka wad.<delimiter>Oniegin podszedł, wybaczenia<delimiter>Za zwłokę prosi. Lecz zdziwienia<delimiter>Zarecki zrobił ręką gest:<delimiter>«A gdzież sekundant Pański jest?».<delimiter>Klasyk i pedant w pojedynkach<delimiter>Metodę kochał, chciał, by człek<delimiter>Nie byle jak od kuli legł,<delimiter>Lecz jak w przepisach i przyczynkach<delimiter>Do owej sztuki kazał świat;<delimiter>Czcił święcie prawa dawnych lat.
<h1>XXVII</h1>
«Sekundant mój?» — Eugeniusz powie —<delimiter>«On tu, monsieur Guillot, mój druh…<delimiter>Nie sprzeciwicie się, panowie…<delimiter>Dodam, gdym wasz obraził słuch,<delimiter>Że choć nieznany, bez znaczenia,<delimiter>To człek uczciwy — bez wątpienia!».<delimiter>Zarecki wargi przygryzł… Ów<delimiter>Do przyjaciela rzecze znów:<delimiter>«Więc cóż, zaczniemy?». Wstrząsnął głową<delimiter>Włodzimierz: «Owszem». I za młyn<delimiter>Szli obaj… Sekundantom z min<delimiter>Czytasz, że ważną są umową<delimiter>Zajęci… Odwróceni wpół<delimiter>Wrogowie stoją… Oczy w dół…
<h1>XXVIII</h1>
Wrogowie?!… Dawnoż ich rozdziela<delimiter>Krwi bratniej żądza — straszny głód?<delimiter>Dawnoż śród słodkich chwil wesela<delimiter>Dzielili uczty, myśli, trud?<delimiter>A teraz gniewni i cyniczni,<delimiter>Jakby wrogowie dwaj dziedziczni,<delimiter>W śnie czy w obłędzie, z zimną krwią<delimiter>W pierś przyjacielską mierzyć chcą<delimiter>I knują zguby plan surowo?<delimiter>Czyż się nie zaśmiać, zanim dłoń<delimiter>Krwią nie powala bratnia skroń?<delimiter>Czy się nie rozejść pokojowo?<delimiter>Ba!… Świeckiej złości dziki zgrzyt<delimiter>Zna jedną moc — fałszywy wstyd!
<h1>XXIX</h1>
Już pistoletów lśni żelazo,<delimiter>Słychać o stemple młotków dźwięk,<delimiter>I kule w rżnięte lufy włażą,<delimiter>I zabrzmiał pierwszy kurków szczęk.<delimiter>I szarą strugą na panewki<delimiter>Proch się posypał ze sakiewki.<delimiter>A cyngiel trzyma kurka ząb<delimiter>W odwodzie jeszcze. Już za dąb<delimiter>Guillot się schował. Płaszcz szeroki<delimiter>Odrzucił każdy z wrogów dwóch.<delimiter>Zarecki, ściśle ważąc ruch,<delimiter>Trzydzieści dwa odmierzył kroki…<delimiter>Prowadzi druhów do ich met…<delimiter>Pistolet bierze każdy wnet.
<h1>XXX</h1>
«Teraz się schodźcie»…<delimiter>Idą wrogi,<delimiter>Jeszcze nie mierząc, z zimną krwią,<delimiter>Wolno i równo wznoszą nogi,<delimiter>Trzy kroki przeszli… Ach, to są<delimiter>Trzy stopnie, które w grób prowadzą.<delimiter>Eugeniusz pierwszy, z wielką władzą<delimiter>Nad sobą, ciągle krocząc w bój,<delimiter>Pistolet jął podnosić swój.<delimiter>Jeszcze pięć kroków przeszli… Leński<delimiter>Przymruża oko… z ciężkim tchem<delimiter>Celować począł… Ale wtem<delimiter>Oniegin strzelił… Groźna klęski<delimiter>Godzina bije… Leński dłoń<delimiter>Rozwarł, wypuścił cicho broń…
<h1>XXXI</h1>
Na pierś bez jęku składa rękę<delimiter>I pada. Lecz zamglony wzrok<delimiter>Śmierć wyobraził, a nie mękę.<delimiter>Tak wolno w dół przez górski stok<delimiter>Śnieżna lawina sunie, jeszcze<delimiter>W słońcu miotając iskier deszcze…<delimiter>Eugeniusz pobladł, uczuł chłód,<delimiter>Spieszy na pomoc… Próżny trud!…<delimiter>Patrzy i wzywa… Nadaremnie:<delimiter>Jego już nie ma. Młody wieszcz<delimiter>Kres wczesny znalazł. Chłodu dreszcz<delimiter>W kwiat piękny wniknął potajemnie…<delimiter>I uwiądł kwiat w jutrzniowy czas,<delimiter>I na ołtarzu ogień zgasł.
<h1>XXXII</h1>
Leżał bez ruchu. Dziwnie była<delimiter>Spokojną twarz… Śmierć starła gniew.<delimiter>Kula na wylot pierś przebiła;<delimiter>Dymiąc się, z rany ciekła krew…<delimiter>Wcześniej o jedno okamgnienie,<delimiter>A biło w sercu tym natchnienie,<delimiter>Nadzieja, miłość, boleść, gniew,<delimiter>Igrało życie, wrzała krew.<delimiter>Teraz, jak w domu opuszczonym<delimiter>Cisza i zmrok… Na pustki znak<delimiter>W nim okiennice przywarł hak<delimiter>Ku szybom, kredą pobielonym.<delimiter>Uszła zeń pani kędyś w świat.<delimiter>Gdzie jest, wie Pan Bóg… Przepadł ślad.
<h1>XXXIII</h1>
Mile jest sypać śmiałe żarty,<delimiter>Gdy się nie umie odciąć wróg,<delimiter>Mile jest patrzeć, gdy uparty<delimiter>W dół schyli swój bodliwy róg<delimiter>I nie śmie spojrzeć się w zwierciadło,<delimiter>By się w nim poznać nie wypadło;<delimiter>Milej, gdy wściekły w świetle dnia<delimiter>Zawyje z głupia: toć to ja!<delimiter>I mile jest, gdy w uniesieniu<delimiter>Wreszcie was wyzwie taki kiep,<delimiter>Celować w jego blady łeb,<delimiter>Stojąc w szlachetnym oddaleniu…<delimiter>Lecz nie wiem, czyli byłbyś rad,<delimiter>Posławszy go na tamten świat.
<h1>XXXIV</h1>
A cóż dopiero, kiedy padnie<delimiter>Od waszej kuli młody druh,<delimiter>Że odpowiedział nie dość ładnie<delimiter>Lub głupstwem wasz obraził słuch,<delimiter>Drobnostką dotknął przy butelce,<delimiter>Chociażby sam, rozdrażnion wielce,<delimiter>Wyzwanie harde posłał wam —<delimiter>Powiedzcie sami, ile plam<delimiter>Znajdziecie wówczas w swojej duszy,<delimiter>Widząc, jak zachwiał się, jak padł,<delimiter>Śmiertelnie w oczach waszych zbladł,<delimiter>Kiedy się więcej nie poruszy,<delimiter>Kiedy na ziemi stygnie w mig,<delimiter>Głuchy na wasz rozpaczny krzyk?
<h1>XXXV</h1>
Pistolet dłonią gniótł zdrętwiałą<delimiter>Jakby go Harpii legion strzegł;<delimiter>Eugeniusz oczy wlepił w ciało.<delimiter>«No cóż? Zabity!» — sąsiad rzekł.<delimiter>«Zabity!» Krzyk ten go ocucił;<delimiter>Eugeniusz zadrżał, broń odrzucił,<delimiter>Odchodzi — woła ludzi — znikł…<delimiter>Zarecki zręcznie, jako zwykł,<delimiter>Na saniach składa chłodne ciało,<delimiter>Skarb straszny kryje burką swą…<delimiter>Poczuwszy trupa, konie drżą,<delimiter>Rozdęły chrapy, pianą białą<delimiter>Bryzgają na wędzideł stal<delimiter>I już jak strzała lecą w dal…
<h1>XXXVI</h1>
Wam żal poety, przyjaciele!<delimiter>Los w nim naczynie drogie stłukł,<delimiter>On zapowiadał nadziej wiele;<delimiter>Nim złote wróżby spełnić mógł,<delimiter>Uwiądł!… Gdzie teraz poryw świetny,<delimiter>Gdzie wzniosły zapał, gdzie szlachetny<delimiter>Uczuć i myśli młodych pęd?<delimiter>Przed brudem życia piękny wstręt?<delimiter>Gdzie są miłości żądze złudne?<delimiter>Dążność do wiedzy, grzechu strach,<delimiter>Pragnienie pracy — i gdzież, ach!<delimiter>Marzenia tęskne, widma cudne<delimiter>innego życia — i gdzież wy,<delimiter>Świętej poezji słodkie sny!…
<h1>XXXVII</h1>
Ach, może on dla dobra świata<delimiter>Lub choć dla sławy zrodzon był…<delimiter>Z umilkłej harfy pieśń nie wzlata,<delimiter>Co może miałaby dość sił,<delimiter>By grzmieć przez wieki… Duch poety<delimiter>Może do wyższej kroczył mety<delimiter>Przez stopnie świata… W straszny dzień<delimiter>Jego męczeński zabrał cień.<delimiter>Ze sobą świętą tajemnicę…<delimiter>I może przez złowrogi los<delimiter>Zmilkł żywotwórczy dla nas głos<delimiter>I za mogilną już granicę<delimiter>Doń nie doleci w przyszły czas<delimiter>Hymn błogosławieństw wdzięcznych mas!
<h1>XXXVIII. XXXIX</h1>
A może być i tak: poecie<delimiter>Zwyczajny los gotował czas;<delimiter>Młodości dni by przeszły przecie,<delimiter>Ogień by w duszy jego zgasł.<delimiter>On sam by mocno się odmienił,<delimiter>Z Muzą się rozstał i ożenił,<delimiter>Życie zrozumiałby w sam raz<delimiter>I w haftowany szlafrok wlazł;<delimiter>Na wsi szczęśliwy i rogaty<delimiter>W podagrze późny żywot wiódł,<delimiter>Jadł, pił, poziewał, tłuściał, chudł<delimiter>I w łóżku wreszcie skończył z laty,<delimiter>Pośród lekarzy, dziatwy, sług,<delimiter>Bab, co się z bekiem tłoczą w próg.
<h1>XL</h1>
Tak, czy inaczej — Muz wielbiciel,<delimiter>Wsłuchany w dźwięk nadziemskich stron,<delimiter>Kochanek młody i marzyciel,<delimiter>Z ręki przyjaźni znalazł zgon!…<delimiter>Jest miejsce: w lewo idź od sioła,<delimiter>Gdzie mieszkał pieszczoch Muz — tam woła<delimiter>Oracza w skwar dwu sosen cień;<delimiter>Korzenie swoje jeden pień<delimiter>Tam z korzeniami splótł drugiego;<delimiter>W krąg nich owinął strugi swe<delimiter>Strumień, co z gór pobliskich rwie:<delimiter>Z dzbankami tam żniwiarki biegą;<delimiter>Cień gęsty bije tam na twarz;<delimiter>W tym miejscu prosty pomnik masz.
<h1>XLI</h1>
Pod nim (gdy skąpe krople zlewa<delimiter>Wiosenny czas na zasiew pól),<delimiter>Pastuch, pstre łapcie plotąc, śpiewa<delimiter>Rybaków wołżskich tęskny ból.<delimiter>Mieszczanka młoda, w letniej porze<delimiter>Mieszkając na wsi, po ugorze<delimiter>Samotna konno mknąc co tchu,<delimiter>Rzemienną uzdę ściąga tu,<delimiter>Wstrzymuje konia przed kamieniem,<delimiter>Odsłania woal, napis ów,<delimiter>Złożony z kilku prostych słów,<delimiter>Przeczyta biegłych ócz spojrzeniem;<delimiter>I oczy jej przesłoni mgła,<delimiter>Po miłym licu spłynie łza.
<h1>XLII</h1>
I stępa jedzie pośród pola,<delimiter>Marzenia w sercu wiodą rej…<delimiter>I mimo woli wieszcza dola<delimiter>Zapełnia całą duszę jej.<delimiter>I myśli: «Co się z Olgą stało?<delimiter>Czy długo serce jej cierpiało?<delimiter>Czy krótko płacząc, zniosła cios?<delimiter>I jaki jest jej siostry los?<delimiter>Gdzie dziwak ów chmurnego serca,<delimiter>Piękności modnych modny wróg,<delimiter>Wygnaniec ze światowych dróg,<delimiter>Młodego wieszcza druh-morderca?».<delimiter>Czekajcie, proszę: przyjdzie czas,<delimiter>O wszystkim powiadomię was.
<h1>XLIII</h1>
Ale nie teraz. Choć serdeczną<delimiter>Do bohatera słabość mam,<delimiter>Chociaż doń wrócę. Dziś konieczną<delimiter>Rzeczą jest wytchnąć… Wyznam wam,<delimiter>Że wiek do twardej prozy skłania,<delimiter>Mój wiek figlarny rym odgania;<delimiter>Za rymem — ach! nie odgadłbyś —<delimiter>Leniwszym krokiem stąpam dziś.<delimiter>Ochoty dawnej braknie stalce<delimiter>Mazać arkusze, wiersze snuć,<delimiter>Gdy moją duszę począł truć<delimiter>I w ciszy wsi, i w świata walce<delimiter>Innej, surowszej troski jad,<delimiter>Innych, zimniejszych marzeń kwiat.
<h1>XLIV</h1>
Jam głos usłyszał innych marzeń,<delimiter>Mam w sercu sroższych bólów stal,<delimiter>A zwiał nadzieję bieg wydarzeń;<delimiter>I dawnych smutków dziś mi żal.<delimiter>O sny, gdzież wasza jest osłoda?<delimiter>Gdzie wieczny rym jej: dusza młoda?<delimiter>Czyż czas z jej wieńca świeżość starł<delimiter>I wianek z głowy mojej zdarł?<delimiter>Bez elegijnej metafory<delimiter>Wypadaż wreszcie przyznać mi,<delimiter>Że znikła wiosna moich dni<delimiter>(Com żartem twierdził do tej pory)?<delimiter>I już mi jej nie wróci świat?<delimiter>Trzydzieściż skończę wkrótce lat?
<h1>XLV</h1>
Wybił południa czas, wyraźnie<delimiter>Trzeba to przyznać… Już po śnie!<delimiter>Więc pożegnajmy się przyjaźnie,<delimiter>Młodości mojej lekkie dnie!<delimiter>Więc dzięki wam za upojenia,<delimiter>Za smutek, słodkie udręczenia,<delimiter>Za uczty, burze i za gwar,<delimiter>Za wszystkich darów waszych czar,<delimiter>Za wszystko dzięki ci, młodości!<delimiter>Od ciebie w ciszy i śród trwóg<delimiter>Jam zaznał uciech… ilem mógł…<delimiter>Jam syty! Dość!… Na szlak przyszłości<delimiter>Z jasną dziś duszą wstąpić chcę,<delimiter>Odpocząć po młodości śnie.
<h1>XLVI</h1>
Niech się obejrzę. Sadów cieniu,<delimiter>Gdziem żył śród głuszy, tyle snów<delimiter>Z mej duszy wysnuł, gdziem w pragnieniu,<delimiter>W lenistwie pędził dni — bądź zdrów!<delimiter>Lecz ty, natchnienie młode, raźniej<delimiter>Służ postarzałej wyobraźni,<delimiter>W drzemiącym sercu obudź prąd<delimiter>I często zjawiaj się w mój kąt.<delimiter>Nie daj ostygnąć duszy wieszczej,<delimiter>Zgoryczeć, uschnąć, iżby czas<delimiter>Zamienił ją na twardy głaz —<delimiter>Pośród światowych uciech kleszczy,<delimiter>Śród głupców, którzy blaskiem lśnią,<delimiter>Pyszałków, którzy z uczuć drwią,
<h1>XLVII</h1>
Śród tchórzów chytrych i cynicznych,<delimiter>Spieszczonych dzieci z duszą czczą,<delimiter>Śród łotrów nudnych i komicznych,<delimiter>Służalców, co do kajdan lgną,<delimiter>Pośród kokietek rozmodlonych,<delimiter>Śród sędziów tępych, nieproszonych,<delimiter>Pośród powszednich, modnych scen,<delimiter>Miłości nikłych jako sen,<delimiter>Pośród oszczerców, błaznów, trutni,<delimiter>Co w zimnych sądach szerzą jad;<delimiter>Śród płaskich myśli, grzecznych zdrad,<delimiter>Bezmyślnych rozmów, nędznych kłótni —<delimiter>W odmęcie tym, gdzie z wami wraz<delimiter>Pogrążył mnie nasz miły czas.
<h1>Rozdział VII</h1>
<i>Jakże tu nie lubić rodzimej Moskwy?</i><delimiter>Baratyński
<h1>I</h1>
Już śniegi, wiosny promieniami<delimiter>Pognane z gór stojących w krąg,<delimiter>Mętnymi zbiegły strumieniami<delimiter>Na zatopione równie łąk.<delimiter>Ocknąwszy się z uśmiechem w oku,<delimiter>Natura wita ranek roku;<delimiter>Lśni błękit nieba w ranny czas…<delimiter>I przezroczysty jeszcze las<delimiter>W zielony puch się stroi szczytnie;<delimiter>Pszczoła opuszcza biedny ul,<delimiter>Leci podatek zbierać z pól;<delimiter>Dolina schnie i w barwy kwitnie.<delimiter>Na drogach stada wzbiły kurz;<delimiter>I nocą słowik śpiewał już.
<h1>II</h1>
Miłości poro! wiosno! wiosno!<delimiter>Jak smutnie witam powrót twój!<delimiter>W mej duszy budzisz pieśń żałosną,<delimiter>Poruszasz rzewnie krwi mej zdrój.<delimiter>Ach, z jakim ciężkim upojeniem<delimiter>Dziś się napawam twoim tchnieniem,<delimiter>I gdy twój powiew leci z pól,<delimiter>W tej ciszy wiejskiej czuję ból!<delimiter>Czyli mi obcą jest uciecha?<delimiter>Czy wszystko, co radością drży,<delimiter>Co życiem drga i blaskiem skrzy,<delimiter>We mnie tęsknoty budzi echa?<delimiter>I tylko nudy wieje tchem<delimiter>Na duszę, śpiącą martwym snem?
<h1>III</h1>
Gdy wiosna nowy listek wplata<delimiter>Na miejsce tego, który zmarł,<delimiter>Czyż pamiętniejszą bywa strata<delimiter>Tych, które wiatr jesienny zdarł?<delimiter>Czyliż z naturą ożywioną<delimiter>Łączymy myślą zasmuconą<delimiter>Sprzeczność więdnących naszych lat,<delimiter>Których nie wróci nigdy świat?<delimiter>Być może inną, starą wiosnę<delimiter>Marzenie przypomina nam<delimiter>I na swych skrzydłach niesie tam,<delimiter>Gdzieśmy roili sny miłosne,<delimiter>W tę księżycową cudną noc,<delimiter>Gdyśmy poznali szczęścia moc!…
<h1>IV</h1>
Próżniacy mili, którym chmura<delimiter>Nie zasępiła nigdy czół,<delimiter>Wy, mędrcy szkoły Epikura,<delimiter>I ty, rolniczych dziatwo szkół,<delimiter>I wy szczęśliwej wsi Pryjamy,<delimiter>I wy, sentymentalne damy,<delimiter>Hej, wiosna woła na wieś już —<delimiter>Pora roboty, ciepła, róż,<delimiter>Pora przechadzek ulubionych,<delimiter>Kuszących nocy miły czas…<delimiter>Hej, w pola! wszyscy pędźcie wraz<delimiter>W karocach szczelnie zapełnionych,<delimiter>Lub pocztą na wsi zróbcie zjazd<delimiter>Poprzez rogatki waszych miast.
<h1>V</h1>
I ty, mój miły czytelniku,<delimiter>W swój zagraniczny siadaj kocz;<delimiter>Z miasta, gdzieś zabaw miał bez liku<delimiter>Przez całą zimę, za mną skocz…<delimiter>Pójdziem z kapryśną Muzą moją<delimiter>Tam, gdzie szumiące wierzby stoją,<delimiter>Tam, gdzie potoku szemrze zdrój,<delimiter>Tam, gdzie Eugeniusz mieszkał mój,<delimiter>Pustelnik, z dziwactw swoich sławny,<delimiter>Gdzie jeszcze bawił zimy tej,<delimiter>W sąsiedztwie miłej Tani mej,<delimiter>Tej marzycielki niepoprawnej,<delimiter>Gdzie nie ma go, bo uszedł w świat…<delimiter>Gdzie smutny pozostawił ślad.
<h1>VI</h1>
Śród gór, półkolem roztoczonych,<delimiter>Pójdziemy, gdzie strumienia pas<delimiter>Po łąkach wije się zielonych<delimiter>Ku rzece przez lipowy las.<delimiter>Tam róż kochanek, słowik, śpiewa<delimiter>Przez całą noc; tam rozebrzmiewa<delimiter>Szept źródeł; dziko kwitnie tarń.<delimiter>Tuli się głaz mogilny w darń,<delimiter>Pod cieniem sosen dwóch zgrzybiałych;<delimiter>Napisem rytym mówi głaz:<delimiter>«Włodzimierz Leński śpi tu, zgasł<delimiter>W rozkwicie wieku śmiercią śmiałych».<delimiter>Wiek i rok śmierci idzie tu…<delimiter>«Niech ziemia lekką będzie mu!»
<h1>VII</h1>
Nad cichą urną tą, bywało,<delimiter>Z gałązki sosny wianek zwisł;<delimiter>Wiatr ranny nim kołysał śmiało,<delimiter>A czasem czerw się w listki wgryzł.<delimiter>Bywało tam w wieczornej dobie:<delimiter>Szły dwie dziewice i na grobie,<delimiter>Spowite w księżycowe mgły,<delimiter>Objąwszy się, mieszały łzy.<delimiter>Dziś… zapomnienie tutaj włada;<delimiter>Do grobu trawą porósł szlak<delimiter>I na gałęzi wianka brak;<delimiter>Tylko pod głazem jeszcze siada<delimiter>Siwiutki pasterz, plecy gnie,<delimiter>Nuci i łapcie plecie swe.
<h1>VIII. IX. X</h1>
Mój biedny Leński! Wszakże ona<delimiter>Już wypłakała łez swych zdrój.<delimiter>Ach, jego młoda narzeczona<delimiter>Prędko zdradziła smutek swój.<delimiter>Ktoś inny jej pociągnął oczy,<delimiter>Ktoś inny pochlebstw jad uroczy<delimiter>Wlał w serce wietrzne, uśpił żal…<delimiter>Już za ułanem patrzy w dal,<delimiter>Ułana kocha sercem całym,<delimiter>Z nim przed ołtarzem stoi już;<delimiter>Na licach blask wstydliwych róż,<delimiter>Schylona twarz pod wieńcem białym,<delimiter>Na ustach lekki uśmiech drga,<delimiter>W spuszczonych oczach ogień gra.
<h1>XI</h1>
Mój biedny Leński! Czy mogiła<delimiter>Nie daje mocy wszystko znieść?<delimiter>Czy go za grobem zasmuciła<delimiter>O zdradzie tej fatalna wieść?<delimiter>Czy go nad Letą nic nie smęci?<delimiter>Śpi, szczęśliw z wiecznej niepamięci,<delimiter>Głuchy dla ziemskich dźwięków, zdrad,<delimiter>I niemym jest dla niego świat?…<delimiter>Tak! Obojętne zapomnienie —<delimiter>Oto umarłych zwykły los:<delimiter>Kochanek, druhów, wrogów głos<delimiter>Zamilknie wnet; o nasze mienie<delimiter>Jedynie spadkobierców chór<delimiter>Prowadzi brudny, gniewny spór.
<h1>XII</h1>
Już wkrótce dźwięczny głosik Oli<delimiter>W Łarinów domu zmilknąć miał.<delimiter>Ułan, niewolnik swojej doli,<delimiter>Jechał do pułku, żonę brał.<delimiter>Staruszka, córkę swą żegnając,<delimiter>Gorzko się łzami zalewając,<delimiter>Trzęsła się cała; Tania, acz<delimiter>Śmiertelnie blada, jednak płacz<delimiter>Wstrzymała, raczej łez nie miała.<delimiter>W pamiętny pożegnania dzień,<delimiter>Służba stłoczyła się przed sień,<delimiter>Karetę młodych otaczała…<delimiter>Wszystko się jęło krzątać, biec…<delimiter>Tania nie mogła słowa rzec.
<h1>XIII</h1>
I długo, blada jako ściana,<delimiter>Patrzyła za karetą w ślad…<delimiter>I oto sama jest Tatiana!<delimiter>Ach, przyjaciółka tylu lat,<delimiter>Owa młodziutka gołębica,<delimiter>I bliska krwią jej powiernica<delimiter>W świat obcy dąży… Straszny cios!<delimiter>Na zawsze je rozłączył los.<delimiter>Jak cień, bez celu, błądzi Tania,<delimiter>W osierocony idzie sad;<delimiter>Wszystko w jej serce sączy jad;<delimiter>Wszystko od chwili pożegnania<delimiter>Coraz w niej sroższy budzi żal…<delimiter>Zdusiła łzy i patrzy w dal…
<h1>XIV</h1>
Czas w samotności smutnie płynie,<delimiter>Powstają roje dawnych snów<delimiter>I o dalekim Onieginie<delimiter>Serce poczyna mówić znów…<delimiter>Ach, nienawidzieć go powinna:<delimiter>W zgubie Leńskiego była czynna<delimiter>Dłoń jego… Przezeń zginął brat —<delimiter>Mąż przyszły Oli… Ale świat<delimiter>Zapomniał wieszcza… Narzeczona<delimiter>Kocha innego… poszła z nim.<delimiter>Pamięć o piewcy, jako dym,<delimiter>W błękitne niebo lecąc, kona…<delimiter>Jeszcze go może serca dwa<delimiter>Pomną… Lecz na co ból ich trwa?
<h1>XV</h1>
Był zmierzch. Ciemniało niebo. Rzeka<delimiter>Płynęła cicho. Brzęczał chrząszcz.<delimiter>Wiatr pieśni ze wsi niósł… Z daleka,<delimiter>Za rzeką, ponad lasów gąszcz<delimiter>Z rybaczych ogni dym wzlatywał;<delimiter>Miesiąc wieczorną mgłę przeszywał<delimiter>Blaskiem… I srebrem drżała mgła.<delimiter>Tatiana w polu sama szła…<delimiter>Szła, szła… Aż wtem przed zamyśloną<delimiter>Pod wzgórzem wyrósł pański dwór…<delimiter>Na lewo sad, na prawo bór.<delimiter>Patrzy na dom, na odwróconą<delimiter>W szybie wód ścianę… W chwili tej<delimiter>Silniej zabiło serce jej.
<h1>XVI</h1>
Przez moment ją wątpliwość trzyma:<delimiter>«Iść naprzód, czy się cofnąć?… At!<delimiter>Nikt mnie tu nie zna, jego nie ma,<delimiter>Spojrzę na dom ten, zajdę w sad».<delimiter>I schodzi z wzgórza… Ledwie dyszy…<delimiter>Wchodzi we wrota… W martwej ciszy,<delimiter>Zda się, spoczywa pusty dwór…<delimiter>Wtem ze szczekaniem psiarni chór<delimiter>Rzuca się na nią… Tania krzyczy…<delimiter>Zbiega się wiejskich chłopców tłum;<delimiter>Zachodzi kłótnia, rośnie szum,<delimiter>Każdy obronić pannę życzy…<delimiter>Lecz rozegnali wreszcie psy…<delimiter>Tatiana jeszcze lekko drży.
<h1>XVII</h1>
«Czy można» — ochłonąwszy nieco,<delimiter>Pyta — «zobaczyć pański dom?»<delimiter>Wnet do Anisji dzieci lecą,<delimiter>Wracają z krzykiem: «Klucze som!».<delimiter>Stara za dziatwy zdąża zgrają,<delimiter>Klucz zgrzyta, drzwi się otwierają…<delimiter>Tatiana wchodzi… brak jej tchu…<delimiter>On, on niedawno mieszkał tu!<delimiter>Patrzy: kij na bilardzie w sali<delimiter>Śpi zapomniany… Przeszła próg…<delimiter>Wciśnięta w miętej sofy róg<delimiter>Szpicruta leży… Tania dalej…<delimiter>Stara: «Kominek jest tu… Tam<delimiter>Nasz pan siadywać lubił sam.
<h1>XVIII</h1>
Tutaj z nim często obiadywał<delimiter>Nieboszczyk Leński… kiedy żył…<delimiter>Nasz sąsiad często u nas bywał.<delimiter>A tu gabinet pański był…<delimiter>Tu sypiał, kawę pijał rano,<delimiter>Tu mu raporty podawano<delimiter>I książkę czytał tu do snu,<delimiter>Dawniejszy pan też mieszkał tu…<delimiter>W niedzielę… że to nudno w głuszy…<delimiter>Tu okulary kazał dać,<delimiter>W «Czarnego Piotra« raczył grać<delimiter>Ze mną… Zbawienie jego duszy,<delimiter>A kościom pokój niech da Bóg…<delimiter>Był krzepki… jeszcze żyć by mógł!»
<h1>XXIX</h1>
O długo, długo, rozrzewniona<delimiter>Ogląda Tania każdą rzecz;<delimiter>W bolesną rozkosz pogrążona,<delimiter>Nieprędko krok stąd cofnie wstecz.<delimiter>Tu wszystko drogie jest jej pono:<delimiter>I stolik z lampą zakopconą,<delimiter>I dywan, wytwór pilnych rąk,<delimiter>Byrona portret, stosy ksiąg,<delimiter>I w srebrną smugę księżycową<delimiter>Przenikający drobny kurz,<delimiter>I widok z okna pól i wzgórz;<delimiter>I słupek z lalką metalową<delimiter>O chmurnym czole, oczach wzwyż,<delimiter>Rękach na pierś złożonych w krzyż.
<h1>XX</h1>
Tatiana stoi w celi modnej,<delimiter>Jakby porwana w czarów kraj…<delimiter>Lecz późno… Wiatr się zrywa chłodny.<delimiter>W dolinie mroczno. Zasnął gaj.<delimiter>Miesiąc ukrywa się za górą<delimiter>I rzeka czerni się ponuro<delimiter>I tajemniczo szemrze las…<delimiter>Pielgrzymce dawno wracać czas.<delimiter>Westchnienie tłumi i spojrzenie<delimiter>Raz jeszcze rzuca; już do wrót<delimiter>Podąża, lecz od starej wprzód<delimiter>Bierze Tatiana pozwolenie<delimiter>Wizycie nadać dalszy ciąg,<delimiter>Korzystać w pustym zamku z ksiąg.
<h1>XXI</h1>
Za bramą żegna się z klucznicą.<delimiter>A rankiem już na trzeci dzień,<delimiter>Lipową krąży znów ulicą<delimiter>I wchodzi w porzuconą sień.<delimiter>W milczącym siada gabinecie…<delimiter>Zapominając tam o świecie,<delimiter>Długo na smutny płacze los.<delimiter>Potem przewraca książek stos.<delimiter>Niechętnie naprzód patrzy na nie,<delimiter>Wypuszcza je z bezwładnych rąk…<delimiter>Lecz ją uderza wybór ksiąg.<delimiter>Wkrótce zagłębia się w czytanie<delimiter>Z płomienną żądzą młodych lat —<delimiter>I w nich odkrywa nowy świat.
<h1>XXII</h1>
Choć znudzonego Eugeniusza<delimiter>Od dawna już nie nęcił druk,<delimiter>Do kilku dzieł go parła dusza,<delimiter>Tych nie wyrzuciłby za próg.<delimiter>Tam śpiewak Giaura i Juana<delimiter>Na stole leżał; z nim dobrana<delimiter>Romansów wiązka; kartek stek,<delimiter>W których się nieźle odbił wiek<delimiter>I człek współczesny z duszą suchą,<delimiter>Egoistyczną, nędzną, czczą,<delimiter>Z myślą oziębłą, niemal złą,<delimiter>Bez moralności, z wolą kruchą,<delimiter>Wciąż szukający błędnych mar,<delimiter>Na próżny czyn tracący żar.
<h1>XXIII</h1>
Tam na niejednej był stronicy<delimiter>Znaczny paznokcia ostry rys;<delimiter>I żywiej płonął wzrok dziewicy,<delimiter>Czytając ustęp obok kres.<delimiter>I dreszcz się w Tani coraz wzmaga,<delimiter>Gdy widzi, jaka myśl, uwaga,<delimiter>Trafiała w serca jego ton<delimiter>I z czym się, milcząc, zgadzał on.<delimiter>Tam jakąś kartkę on zagina,<delimiter>Tu znak na marginesie kładł;<delimiter>Wszędzie ołówka zdradny ślad<delimiter>Wydaje duszę Oniegina:<delimiter>Króciutki frazes, «nie» lub «tak»,<delimiter>Wykrzyknik, zapytania znak.
<h1>XXIV</h1>
I coraz jaśniej — Bogu chwała! —<delimiter>Przed okiem Tani staje ten,<delimiter>Przed którym dusza jej zadrżała,<delimiter>Kto rzucił ją w dręczący sen…<delimiter>W czym sens zagadki niebezpiecznej?<delimiter>Ów dziwak chmurny, niebezpieczny,<delimiter>Piekieł czy stref niebieskich twór,<delimiter>Ten pyszny czart czy anioł z chmur,<delimiter>Któż on?… Cień nędzny, co kopiował<delimiter>Cudze pomysły?… Obcych min<delimiter>Komentarz tylko?… Moskwy syn,<delimiter>Co się w Harolda płaszcz drapował?<delimiter>Leksykon pełny modnych słów?<delimiter>Wreszcie parodia cudzych snów?
<h1>XXV</h1>
A więc zagadkę rozwiązała?<delimiter>Znalazła słowo?… Jaki srom!<delimiter>Godziny biegną; zapomniała,<delimiter>Że na nią czeka cały dom.<delimiter>Za stołem dwóch sąsiadów siada;<delimiter>Przed nimi stara matka biada:<delimiter>«Co robić? Czekaj? Ręce złóż?<delimiter>A Tania nie jest dzieckiem już!<delimiter>Toć od niej młodszą była Ola.<delimiter>Wydać dziewczynę dawno czas,<delimiter>Lecz co z nią począć? Każdy raz<delimiter>Odmawia: „Taka moja wola!<delimiter>Nie pójdę za mąż”… Nie je nic…<delimiter>W las bieży, smutek wieje z lic.»
<h1>XXVI</h1>
«A może kocha?» — «Ależ… kogo?<delimiter>Bujanow swatów przysłał — precz!<delimiter>Pietuszkow — odszedł tąże drogą,<delimiter>Był huzar Pychtin — myślę: rzecz<delimiter>Tu pójdzie składniej… Tydzień gościł,<delimiter>Patrzył i wzdychał, prawie pościł,<delimiter>Do nóg się kłaniał… Ale gdzie!<delimiter>Los świetny — nic! Uparła się!» —<delimiter>«Do Moskwy, matko, by się zdało,<delimiter>Tam jarmark panien… Dalibóg!<delimiter>I wolnych miejsc, jak słyszę, huk…» —<delimiter>«Och, ojcze mój, dochodów mało!» —<delimiter>«Na jedną zimę starczy wam;<delimiter>A nie, to ja pożyczkę dam».
<h1>XXVII</h1>
W myśl starej trafia dobra rada:<delimiter>Do Moskwy! — słusznie sąsiad rzekł…<delimiter>Rachunki robi, cyfry bada,<delimiter>Czeka, aż spadnie pierwszy śnieg.<delimiter>Tania nierada z wieści nowej:<delimiter>Jechać, na świata sąd surowy<delimiter>Ponieść spóźnionych strojów krój,<delimiter>Styl mowy starszy niźli strój,<delimiter>Prowincjonalnych jasnych rysów<delimiter>Prostotę, którą wydrwi świat…<delimiter>Iść pod kłujących spojrzeń grad<delimiter>Moskiewskich Cyrcej i dandysów!<delimiter>O, strach! Nie lepiejż to się kryć?<delimiter>Śród głuszy lasów zawsze żyć?
<h1>XXVIII</h1>
I Tania teraz wstaje z brzaskiem,<delimiter>Mknie w pole, rozwiał się jej włos,<delimiter>Jej oczy smutnym świecą blaskiem…<delimiter>Staje, spogląda, mówi w głos.<delimiter>«Żegnajcie, ciche wy doliny,<delimiter>I wy, znajomych gór wyżyny,<delimiter>Żegnaj i ty, o lasku mój,<delimiter>Coś w moich oczach zmienił strój,<delimiter>Wesoła żegnaj mi przyrodo!<delimiter>Zastąpiąż twój pogodny blask<delimiter>Świata bezmyślny szych i blask?<delimiter>I ty mi żegnaj, o swobodo!<delimiter>Kędyż przeznaczeń ciągnie głos?<delimiter>Co mi gotuje przyszły los?»
<h1>XXIX</h1>
Coraz są dłuższe jej spacery.<delimiter>Listek, natury miły dar,<delimiter>Strumyczek, wzgórze, drzew szpalery<delimiter>Jawią jej jeszcze żywszy czar.<delimiter>W gajach i polach biegać rada,<delimiter>Jak z przyjaciółmi z nimi gada,<delimiter>Żegna rodzinnej rzeki brzeg.<delimiter>Ale szybkiego lata bieg<delimiter>Dogania wreszcie jesień złota;<delimiter>Jako ofiara cały świat<delimiter>Drży w blasku najświetniejszych szat.<delimiter>Już północ chmur kłębami miota,<delimiter>Zawyje wiatrem, śniegiem tchnie<delimiter>I czarodziejka zima mknie!
<h1>XXX</h1>
Przyszła, rozparła się i szmaty<delimiter>Wiesza na każdy dębu sęk;<delimiter>Na pola, szczyty gór, na chaty<delimiter>Kobierców miękkich rzuca pęk.<delimiter>I brzegi z rzeką nieruchomą<delimiter>Swym puchem równa… I łakomo<delimiter>Mróz czyha… Ale wiejski świat<delimiter>Z figielków matki-zimy rad.<delimiter>Ty jedna smucisz się, o Taniu!<delimiter>Na jej spotkanie nie chcesz iść,<delimiter>Na mrozie dyszeć, śniegu kiść<delimiter>Zdjąć z dachu łaźni o zaraniu,<delimiter>Obmyć nim piersi, plecy, twarz…<delimiter>Ty w myśli straszną podróż masz!
<h1>XXXI</h1>
Już odjazd nieraz odroczono;<delimiter>Wreszcie stanowczy przyszedł dzień.<delimiter>Starą landarę, odświeżoną,<delimiter>Toczy kilkoro sług przed sień.<delimiter>I obóz gotów — cztery fury;<delimiter>Na nich manatków całe góry…<delimiter>Kufry, krzesełka, z kuchni sprzęt,<delimiter>Rondelki, misy, garnczków rzęd,<delimiter>Słoje konfitur, z drobiem klatki,<delimiter>Sienniki i do pierzyn puch…<delimiter>Wre na dziedzińcu hałas, ruch…<delimiter>Wszczyna się w izbie śród czeladki<delimiter>Krzyk, pożegnalny płacz i gwar…<delimiter>Przywiedli klaczy dziewięć par.
<h1>XXXII</h1>
W powóz wprzągnięto je bojarski;<delimiter>Jadło z kucharskich wzięto łap;<delimiter>Woźnice klną; ich okrzyk dziarski<delimiter>Miesza się z kłótnią dworskich bab…<delimiter>Na klaczy chudej i kosmatej<delimiter>Zasiada foryś, chłop brodaty,<delimiter>I czeladź zbiega się do wrót,<delimiter>Żegna się z państwem dobry lud.<delimiter>Siedli. Szanowny powóz rusza…<delimiter>Z dziedzińca wreszcie wywlókł się…<delimiter>«Przytułku drogi, żegnam cię!<delimiter>Ujrzęż cię kiedyś, wsi, gdzie dusza<delimiter>W ciszy roiła słodkie sny?» —<delimiter>I z oczu Tani trysły łzy…
<h1>XXXIII</h1>
Kiedy oświacie dobrodajnej<delimiter>Szerzej się nasz otworzy świat,<delimiter>(Według rachuby niezwyczajnej<delimiter>Mędrców — za pięćset ledwie lat<delimiter>Nastąpi u nas czas ten błogi),<delimiter>Zmienią się mocno w Rosji drogi:<delimiter>Przerzną ją szosy tam i siam,<delimiter>Przetną, za łącznik służąc nam.<delimiter>Żelazne mosty nad wodami<delimiter>Zanucą swój zuchwały łuk,<delimiter>Przewiercim góry mnóstwem dróg,<delimiter>Pod wodą przejdziem tunelami,<delimiter>Na każdej stacji chrzczony lud<delimiter>Gospodę znajdzie — istny cud!
<h1>XXXIV</h1>
Dziś zapomniane mosty gniją,<delimiter>Stan dróg jest opłakanie zły,<delimiter>Na stacjach krew z nas chciwie piją<delimiter>I spać nie dają pluskwy, pchły.<delimiter>I gospód nie ma. W izbie chłodnej,<delimiter>Kwiecisty w stylu, ale głodny<delimiter>Prejskurant dla oględzin masz;<delimiter>Wisi, apetyt drażniąc nasz.<delimiter>Zgłodniały czekasz, aż cyklopy<delimiter>Wiejskie w wolnego ognia skrach<delimiter>Wyleczą ruskim młotkiem, ach,<delimiter>Leciuchny wyrób Europy,<delimiter>Modląc się, by zachował Bóg<delimiter>Wyboje, rowy wiejskich dróg.
<h1>XXXV</h1>
Lecz za to śnieg o porze chłodnej<delimiter>Kryje dróg naszych mnogi brak…<delimiter>Jak wiersz bez myśli w pieśni modnej,<delimiter>Tak gładki jest zimowy szlak.<delimiter>Bieg naszych trójek niezmęczony,<delimiter>Siarczyście mkną Automedony,<delimiter>Miga wiorstowych słupów rzęd,<delimiter>Niby sztachety — taki pęd!<delimiter>Lecz, ba, pocztówki koszt przestrasza<delimiter>Łarinę (miała racji krztę)…<delimiter>Własnymi końmi wlokła się.<delimiter>Nudziła się też Tania nasza;<delimiter>Milczy wciąż w drodze… Matka śpi…<delimiter>Jechały tak przez siedem dni…
<h1>XXXVI</h1>
Lecz blisko już. Już coraz bliżej<delimiter>Jest biała Moskwa… Płoną już<delimiter>W powietrzu blaski złotych krzyży<delimiter>Na stałych szczytach wszerz i wzdłuż.<delimiter>Jam już nie prosił, bracia, o nic,<delimiter>Gdy raz mi w oczy cerkwi, dzwonnic,<delimiter>Pałaców, parków szereg wpadł…<delimiter>Lecz później, w biegu młodych lat,<delimiter>Wygnaniec, gorzkie pędząc chwile,<delimiter>Gdy serce gryzł tęsknoty wąż,<delimiter>Moskwo, o tobiem myślał wciąż!<delimiter>Moskwo… w tym jednym dźwięku tyle<delimiter>Dla rosyjskiego serca drży!<delimiter>I tyle ech w tym dźwięku brzmi!
<h1>XXXVII</h1>
Piotrowy zamek pośród wrzosów<delimiter>Stoi tam. Czas niedawny wlał<delimiter>Weń chmurną dumę… Pieszczoch losów,<delimiter>Tu Napoleon długo stał —<delimiter>I tu się zawiódł w swoich planach…<delimiter>Czekał, że Moskwa na kolanach<delimiter>Wyjdzie doń, niosąc Kremla klucz;<delimiter>Lecz nie spuściła trwożnie ócz,<delimiter>Nie szła do niego Moskwa moja.<delimiter>Gdy on na darów czekał rój,<delimiter>Ona przywdziała z ognia strój,<delimiter>Ją przepasała z iskier zbroja…<delimiter>W tym miejscu on w zadumę wpadł,<delimiter>Patrzył w płomienie, z gniewu bladł.
<h1>XXXVIII</h1>
Żegnajcie sławy zgasłej świadki,<delimiter>Piotrowe baszty. Ruszaj! Wio!<delimiter>Bieleją słupy u rogatki,<delimiter>Wehikuł skrzypi, konie mkną,<delimiter>Po Twerskiej skaczą przez wyboje.<delimiter>Migają w oczach miejskie stroje,<delimiter>Budki, latarnie, płoty, mur,<delimiter>Chłopaki, baby, sklepów sznur,<delimiter>Pałace, parki, monastery,<delimiter>Bulwary, sady, lwy u wrót,<delimiter>Apteki, magazyny mód,<delimiter>Tatarzy, kupcy, chłopi, skwery,<delimiter>Balkony, wieże, cerkwie, dzwon.<delimiter>I wkoło krzyżów stada wron.
<h1>XXXIX. XL</h1>
O Moskwo! Moskwo! . . . . . .<delimiter>. . . . . . . . . . . . . . . . . . . . . . . . .<delimiter><delimiter>Tania nie patrzy… Jest znużona…<delimiter>Bez końca zda się wielki gród…<delimiter>W zaułku cerkwi Charitona<delimiter>Wreszcie wstrzymały się u wrót.<delimiter>Staruszka ciotka tu mieszkała,<delimiter>W suchotach czwarty rok cherlała,<delimiter>Nie miała w licach kropli krwi.<delimiter>Na oścież im otworzył drzwi<delimiter>W kaftanie pstrym, z pończochą w łapie,<delimiter>Siwiutki Kałmuk… Mruknął, znikł.<delimiter>Spotyka je w bawialni krzyk<delimiter>Księżnej, leżącej na kanapie.<delimiter>Uderzą w płacz staruszki dwie,<delimiter>Wołając wraz, całują się:
<h1>XLI</h1>
«Księżno, mon ange!» — «Pachette!» — «Polinko!» —<delimiter>«Kto by pomyślał?» — «Tyle lat!» —<delimiter>«Na długo?» — «Jak się masz, kuzynko?» —<delimiter>«Usiądź! Ot scena! Jakbyś skradł<delimiter>Z romansu opis powitania…» —<delimiter>«A to jest córka moja, Tania». —<delimiter>«Ach, Tania!… Dziecko, pójdź no tu.<delimiter>Wiesz, wszystko to ma pozór snu…<delimiter>Kuzynko, pomnisz Grandisona?» —<delimiter>«Kto, Grandison?… A, Grandison!<delimiter>Jakże, pamiętam. A gdzież on?» —<delimiter>«On mieszka tu, u Simeona;<delimiter>Był u mnie w święta, w karty grał.<delimiter>Niedawno syna żenić miał.
<h1>XLII</h1>
A ten… ach, później ci opowiem.<delimiter>Jutro odwiedzisz krewnych… Tak!<delimiter>Pokażesz Tanię. Źle z mym zdrowiem.<delimiter>Pojechać z wami sił mi brak,<delimiter>Ledwie powłóczę chore nogi.<delimiter>Lecz wy zmęczone pewnie z drogi…<delimiter>Pójdźmy odpocząć… Sił mi brak…<delimiter>Osłabłam jakoś… To zły znak:<delimiter>Teraz już radość też mnie męczy,<delimiter>Nie tylko smutek… Ach, Pachette,<delimiter>Niechby mnie Pan Bóg zabrał wnet!<delimiter>Na starość życie tylko dręczy…<delimiter>Już nic nie jestem warta… Ach!» —<delimiter>I rozkaszlała się we łzach…
<h1>XLIII</h1>
Chorej pieszczoty i uciecha<delimiter>Wzruszają Tanię… Lecz cóż stąd?<delimiter>Milsza domowa niska strzecha,<delimiter>Niźli tych obcych komnat rząd.<delimiter>Jedwab, kotary, nowe łoże —<delimiter>Wszystko zbyt obce… Spać nie może.<delimiter>Zrywa się, kiedy w domu śpią,<delimiter>Zaledwie ranne dzwony brzmią,<delimiter>Zwiastując wczesną pracę ludzi.<delimiter>Rzednieje mgła… Ją trapi ból,<delimiter>Gdy z okna, zamiast swoich pól,<delimiter>Ogląda widok, co ją nudzi:<delimiter>Kuchnia i stajnia, obcy dwór<delimiter>I oficyny żółty mur.
<h1>XLIV</h1>
Co dnia rodzinne są obiadki,<delimiter>Rozjeżdża Tania z kąta w kąt…<delimiter>Widzieć ją pragną babcie, dziadki,<delimiter>O młodej wnuczce powziąć sąd.<delimiter>Wszędzie okrzyki, słówka miłe,<delimiter>Krewne z dalekiej wsi przybyłe<delimiter>Napotykają… «A to kto?<delimiter>Tania? Ta panna?! Bobo to!<delimiter>Niedawno do chrztu ją trzymałam». —<delimiter>«A ja ci naznosiłam fig!» —<delimiter>«Ja klapsa dałam za zły dyg!» —<delimiter>«A ja na ręce ciebie brałam».<delimiter>I wszystkie babcie głoszą wraz:<delimiter>«Mój Boże, jak też leci czas!»
<h1>XLV</h1>
Co do nich, czas nie zmienił wcale<delimiter>Ani ich min, ni w życiu ról:<delimiter>Ciotka Helena nosi stale<delimiter>Ten sam czepeczek, tenże tiul.<delimiter>Wciąż się pudruje Daria Lwowna,<delimiter>Jednako łże Liubow Pietrowna,<delimiter>Iwan Pietrowicz z biegiem lat<delimiter>Nie zmądrzał; nie schudł jego brat.<delimiter>Ciotki Aglai Nikoławny<delimiter>Monsieur Fine-Mouche jest druhem wciąż;<delimiter>Nie zmienion chart, nie zmienion mąż,<delimiter>A mąż ten — klubu członek dawny,<delimiter>Wciąż cichy, ciągle zły ma słuch,<delimiter>Pije za trzech, a je za dwóch.
<h1>XLVI</h1>
Ich córki, Gracje Moskwy, Tanię<delimiter>Objęły, cedzą kilka słów;<delimiter>I okiem wprawnym a starannie<delimiter>Zmierzyły ją od stóp do głów;<delimiter>Sądzą, że nieco jest dziwaczna,<delimiter>Że prowincjalność na niej znaczna,<delimiter>Zbyt blada, chuda — duży błąd!<delimiter>Niebrzydka zresztą… Skończon sąd,<delimiter>Natura młoda górę bierze:<delimiter>Do swoich komnat wiodą ją,<delimiter>Całują, przyjaciółką zwą,<delimiter>Trefią jej modnie włos i szczerze<delimiter>Zwierzają swe sekrety już,<delimiter>Tajniki swoich serc i dusz:
<h1>XLVII</h1>
Świetne zwycięstwa salonowe,<delimiter>Nadzieje, sny, figielki swe…<delimiter>Czasem w niewinną ich rozmowę<delimiter>Leciutka potwarz wkrada się…<delimiter>Potem za miłą paplaninę,<delimiter>Pragną jej wyznań wziąć daninę:<delimiter>Niech im otworzy serce swe;<delimiter>Lecz moja Tania, jakby w śnie.<delimiter>Słucha ich rozmów bez udziału,<delimiter>Zaledwie chwyta słów ich treść<delimiter>I tajemniczą serca wieść,<delimiter>Skarb szczęścia, łez, drogiego szału<delimiter>Chowa. Nie zwierzy nigdy! Nie!<delimiter>Ukrywa ból na serca dnie.
<h1>XLVIII</h1>
W rozmowy chce się wsłuchać Tania,<delimiter>Rozważyć to, co każdy rzekł:<delimiter>Lecz wszystkich bawi i pochłania<delimiter>Nieznośnych, płaskich bredni stek!<delimiter>Tak blado, obojętnie bają,<delimiter>Ba, nudno nawet spotwarzają;<delimiter>Z tych bezowocnie suchych mów,<delimiter>Bezmyślnych plotek, starych słów,<delimiter>Przez cały wieczór, choć przypadkiem,<delimiter>Nie błyśnie myśli nawet skra;<delimiter>Ani tam serce żywiej gra,<delimiter>Ani drgnie rozum choć ukradkiem.<delimiter>Świat pusty z dawna dobrze znam:<delimiter>Nawet głupstw śmiesznych nie masz tam.
<h1>XLIX</h1>
Spode łba patrzy się na Tanię<delimiter>Czupurna, archiwalna młódź…<delimiter>Śród nich kursuje cicho zdanie,<delimiter>Że ją prowincją nazbyt czuć.<delimiter>A oto jakiś błazen smutny<delimiter>Stanął przy drzwiach jak cień pokutny,<delimiter>W niej idealną widząc treść,<delimiter>Tworzy elegię na jej cześć.<delimiter>Spotkawszy ją u nudnej ciotki,<delimiter>Wiaziemski przy niej jakoś siadł,<delimiter>Ten jeden głębszą duszę zgadł<delimiter>I zajął ją; wnet starzec słodki<delimiter>Widząc ją z nim, perukę swą<delimiter>Poprawia, pragnie poznać ją.
<h1>L</h1>
Lecz tam, gdzie grzmiąco się odzywa<delimiter>Przeciągły Melpomeny ryk,<delimiter>Gdzie chłodnych tłumów nie porywa<delimiter>Jej płaszcza szych, jej wzniosły krzyk,<delimiter>Gdzie Talia brawa nie usłyszy<delimiter>I zadrzemała sobie w ciszy,<delimiter>Gdzie tylko Terpsychory lic<delimiter>Wygląda chciwie młody widz<delimiter>(Jak działo się i w dawnej porze,<delimiter>Za waszych i za moich lat),<delimiter>Nie zwrócił na nią oczu świat,<delimiter>Nie skierowały na nią loże,<delimiter>Dam pełne, swych zawistnych szkieł;<delimiter>Znawcy nie wzięli jej na kieł.
<h1>LI</h1>
Do klubu wiozą moją Tanię.<delimiter>Tam ścisk, gorąco, duszność, gwar,<delimiter>Orkiestry grom i świec błyskanie,<delimiter>Miganie, wicher szybkich par,<delimiter>Piękności słynnych lekkie stroje<delimiter>I na galeriach ludzkie roje.<delimiter>Tam salonowych mnogość lwów,<delimiter>Panien do wzięcia, ciepłych wdów;<delimiter>Tam dandys w walcu lub w galopie,<delimiter>Wystawia lśniąco biały gors,<delimiter>Swą arogancję i swój tors.<delimiter>Huzarzy, będąc na urlopie,<delimiter>Grzmią tam, podziwu budzą krzyk,<delimiter>Błysną, zwyciężą, znikną w mig.
<h1>LII</h1>
Jest moc na niebie gwiazdek ślicznych,<delimiter>A w Moskwie wiele pięknych dziew,<delimiter>Lecz jaśniej od gwiazdeczek licznych<delimiter>Lśni Luna śród przezroczych stref.<delimiter>Lecz Ona, którą strun mych dźwiękiem<delimiter>Trwożę w tej chwili z wielkim lękiem,<delimiter>Gdzie pięknych pań jest huczny zjazd,<delimiter>Jak Luna błyszczy pośród gwiazd.<delimiter>Z jakąż niebiańską dumą Ona<delimiter>Dotyka ziemi stopką swą!<delimiter>Jej oczy jakimś czarem lśnią!<delimiter>Zapowiedź pieszczot bije z łona!<delimiter>Lecz dosyć, dosyć! Wszakże szał<delimiter>Ode mnie dość już danin brał!
<h1>LIII</h1>
Ukłony, śmiechy, mazur szumny,<delimiter>Ogonów szelest, szybki krok…<delimiter>A śród dwóch ciotek, u kolumny,<delimiter>Gdzie jej nie dojrzy niczyj wzrok,<delimiter>Tatiana patrzy — i nie widzi,<delimiter>Światowych gwarów nienawidzi…<delimiter>Jej duszno tu… Marzeniem stąd<delimiter>Ucieka w cichy wioski kąt,<delimiter>Gdzie stoją biedne chłopskie chatki,<delimiter>Gdzie się odbija w stawie prom,<delimiter>Gdzie pośród brzóz jest stary dom,<delimiter>Gdzie są jej książki i jej kwiatki,<delimiter>Gdzie lipa gęsty rzuca cień,<delimiter>Gdzie on się zjawił w pewien dzień.
<h1>LIV</h1>
Marzy… o balu zapomniała,<delimiter>Znikł jej z przed oczu gości tłok…<delimiter>A poważnego generała<delimiter>Tymczasem śledzi za nią wzrok.<delimiter>Kiwnęły obie ciotki na się,<delimiter>Trącą ją w łokcie w jednym czasie<delimiter>I każda Tani szepcze już:<delimiter>«Na lewo, Taniu, prędzej spójrz!» —<delimiter>«Na lewo? gdzie? cóż tam takiego?» —<delimiter>«Patrz!… teraz ręką zrobił ruch…<delimiter>Tam, gdzie w mundurach jeszcze dwóch…<delimiter>Teraz lokaje dwaj doń biegą…»<delimiter>«O, bokiem stanął… Dał im znak…» —<delimiter>«Kto? Ten generał tłusty?» — «Tak!»
<h1>LV</h1>
Tu możem Tani powinszować<delimiter>Zwycięstwa… przeczuć dobrą wieść…<delimiter>I w inną stronę wzrok skierować,<delimiter>Bom już przeoczył główną treść!<delimiter>Więc niech mnie słowa te ostrzegą:<delimiter>«Opiewam druha tu młodego,<delimiter>Jego dziwactwa, jego los…<delimiter>Epicka Muzo, na mój głos<delimiter>Znijdź błogosławić mej podróży,<delimiter>Pozwól iść śladem twoich nóg,<delimiter>Nie daj mi zbaczać z moich dróg!»<delimiter>Dość! Już się klasyk nie oburzy,<delimiter>Nie podrze pieśni mej na strzęp…<delimiter>Choć późno — jest epicki wstęp!…
<h1>Rozdział VIII</h1>
<i>Fare thee well, and if for ever,<delimiter>Still for ever, fare thee well.</i><delimiter>Byron
<h1>I</h1>
Był park w Liceum… Moja dusza<delimiter>Tam zażywała słodkich chwil,<delimiter>Bawił ją twór Apulejusza,<delimiter>A Cycerona nudził styl…<delimiter>W dni one siedzę na murawie,<delimiter>Słyszę łabędzi krzyk na stawie<delimiter>I tonę w jakimś błogim śnie…<delimiter>Wtem Muza w ramię trąca mnie.<delimiter>Odtąd studencka moja cela<delimiter>Błysnęła światłem: Muza w niej<delimiter>Na ucztach jęła wodzić rej,<delimiter>Śpiewała młodą pieśń wesela<delimiter>I chwałę naszych dawnych lat,<delimiter>I serca dreszcz, i marzeń kwiat.
<h1>II</h1>
Świat mile przyjął Muzy dary,<delimiter>Z uznaniem był dla pierwszych prób;<delimiter>I dostrzegł nas Dierżawin stary<delimiter>I błogosławił, schodząc w grób.<delimiter>……………………………………
<h1>III</h1>
Jeszcze nie wierząc w żadną klęskę,<delimiter>Uznając jedno prawo — szał,<delimiter>Jam szedł na uczty koleżeńskie<delimiter>I rześką Muzę z sobą brał,<delimiter>Gdzie huczą spory, dzwonią żarty,<delimiter>Ku wielkiej zgrozie nocnej warty.<delimiter>I Muza w ten szalony gwar<delimiter>Rytmicznych dźwięków niosła dar,<delimiter>I jak bachantka, pijąc chętnie,<delimiter>Pieśń przy kielichu mogła snuć…<delimiter>A w onych dniach przyjazna młódź<delimiter>Za nią włóczyła się namiętnie.<delimiter>A ja… wyznaję: rósł mi duch,<delimiter>Że mą wietrznicę chwali druh.
<h1>IV</h1>
Wreszcie rozstałem się z druhami,<delimiter>Uciekłem… za mną Muza w dal.<delimiter>Teraz umiała pieszczotami<delimiter>Koić wygnańca niemy żal,<delimiter>Bajką czarować słuch z wieczora;<delimiter>Na koniu ze mną, jak Lenora,<delimiter>Pędziła śród kaukaskich skał,<delimiter>A miesiąc srebrne blaski lał!<delimiter>Wodziła mnie na brzeg Taurydy,<delimiter>Gdzie się rusałek schodzi tłum,<delimiter>Abym usłyszał morza szum,<delimiter>Szept niemilknący nereidy,<delimiter>Huczących fal wieczystą treść:<delimiter>Chwalebny hymn na Twórcy cześć!
<h1>V</h1>
I o stołecznym świecie butnym<delimiter>Zapominała w nocnych mgłach…<delimiter>I gdzieś w mołdawskim stepie smutnym<delimiter>Kryła się pod płócienny dach,<delimiter>Błędne plemiona nawiedzała,<delimiter>Żyła w szałasach i zdziczała!<delimiter>Biednych języków dziwny świat<delimiter>I piosnki, które nosi wiatr,<delimiter>Dały zapomnieć bogów mowy!…<delimiter>Wtem nowa zmiana z biegiem lat:<delimiter>Zjawiła się w mój wiejski sad<delimiter>W postaci panny powiatowej,<delimiter>Co się oddaje smutnym snom<delimiter>I w rękach ma francuski tom.
<h1>VI</h1>
I oto Muzę mam wprowadzić<delimiter>W świat wielki, na wspaniały raut;<delimiter>Nie wiem, czy zdoła sobie radzić,<delimiter>Swej prostej duszy zadać gwałt.<delimiter>Przez zwarty rząd arystokratów,<delimiter>Wojskowych dandych, dyplomatów,<delimiter>Cichutko sunie, siadła tam,<delimiter>Z daleka od wytwornych dam;<delimiter>Wokoło siebie patrzy rada;<delimiter>Bawi ją szelest szat i słów,<delimiter>Przed panią domu ukłon głów,<delimiter>Powolna gości defilada,<delimiter>Wśród fraków jasne stroje dam —<delimiter>Obraz, co z ciemnych patrzy ram…
<h1>VII</h1>
Podoba jej się duma chłodna,<delimiter>Co nie narazi się na szwank,<delimiter>Oligarchiczność tonu, godna<delimiter>Tej mieszaniny lat i rang.<delimiter>Lecz kto tam w tłumie tym wybranym<delimiter>Zda się przypadkiem zamieszanym?<delimiter>Zda się jest wszystkim obcy tu…<delimiter>Jakby natrętne widma snu,<delimiter>Migają przed nim ludzkie roje.<delimiter>W twarzy czy spleen? Czy zdradza gest<delimiter>Cierpiącą pychę? Któż to jest?<delimiter>Skąd wziął się? Nieba, rzec się boję…<delimiter>Czyż to Eugeniusz? Przebóg! On!<delimiter>«Dawnoż z dalekich przybył stron?
<h1>VIII</h1>
Czy zmienił się, czy maskę rzucił?<delimiter>Czyli poskromił dawny szał?<delimiter>Powiedzcie, jakim dziś powrócił?<delimiter>Czy znów dziwaka będzie grał?<delimiter>Jak się przedstawi? Cień Melmotha?<delimiter>Kosmopolita? patryjota?<delimiter>Harold? świętoszek? kwakier? Ba!<delimiter>Może świetniejsze maski ma?<delimiter>Albo poczciwcem sobie będzie,<delimiter>Jak ty, jak ja, jak cały świat?<delimiter>Niech zrobi tak. Niech słucha rad…<delimiter>Rzucają starą modę wszędzie,<delimiter>Pochlebców głupich dzisiaj brak»…<delimiter>«Lecz, czy go znacie?» — «Nie i tak!» —
<h1>IX</h1>
«I „nie”?… Więc czemu nieprzychylnie<delimiter>Mówicie o nim?… Czy nie stąd,<delimiter>Że się staramy tak usilnie<delimiter>O wszystkim wydać śpieszny sąd,<delimiter>Co z powszedniości wyjdzie granic,<delimiter>Co nasz egoizm trzyma za nic,<delimiter>Co w naszym sercu nie ma ech,<delimiter>Obraża nas lub budzi śmiech?<delimiter>Że bierze umysł nierozważny<delimiter>Miarę dla czynów tylko z słów;<delimiter>Że złość — przywilej głupich głów,<delimiter>Że kocha brednie człek poważny,<delimiter>I że przeciętność jedną świat<delimiter>I znosić, i uznawać rad».
<h1>X</h1>
Szczęsny, kto młodym był za młodu,<delimiter>Szczęsny, kto dojrzał w miarę lat,<delimiter>Kto z życiowego nie zmarzł chłodu<delimiter>I nazwyczaił się do zdrad,<delimiter>Kogo nie zraził tłum światowy,<delimiter>Kto nie biegł w marzeń kraj niezdrowy,<delimiter>W dwudziestu latach chwata grał,<delimiter>W trzydziestu posag z żoną brał,<delimiter>Kogo dług więcej nie uciskał,<delimiter>Gdy liczył pięćdziesiąty rok,<delimiter>Kto regularny robiąc krok,<delimiter>Majątek, sławę, rangę zyskał,<delimiter>O kim głoszono wyrok ten;<delimiter>Porządny człowiek jest N. N.
<h1>XI</h1>
Lecz boli myśl, że nadaremnie<delimiter>Młodością cię obdarzył Bóg,<delimiter>Że ona zwiodła cię nikczemnie,<delimiter>Żeś sam jej lepiej użyć mógł;<delimiter>Że twych najlepszych pragnień roje,<delimiter>Marzenia najpiękniejsze twoje<delimiter>Straciły świeżość swoich kras,<delimiter>Jak liść — w jesieni zgniłej czas.<delimiter>Nieznośnie — taczkę niedorzeczną<delimiter>Po szarej drodze czasu pchać,<delimiter>Obrządkiem nudnym życie zwać<delimiter>I za czeredą iść stateczną,<delimiter>Nie czując w sercu wspólnych drgań,<delimiter>Nie dzieląc z nią ni żądz, ni zdań!…
<h1>XII</h1>
Nieznośnie rozmów być przedmiotem,<delimiter>Do głupich sądów powód dać,<delimiter>Gdy świat rozsądny gada o tem,<delimiter>Że chcesz dziwaka chlubnie grać,<delimiter>Gdy słyniesz jako bzik lub szatan,<delimiter>Lub duch, z Demonem moim zbratan,<delimiter>Czart, albo potwór — Boże broń….<delimiter>Oniegin (znów powracam doń),<delimiter>Zabiwszy druha w pojedynku,<delimiter>W bolesny, chmurny nastrój wpadł…<delimiter>Dożył dwudziestu sześciu lat<delimiter>W życiu bez celu; w odpoczynku<delimiter>Cierpiał, znudzony bytem widz…<delimiter>Nie mógł jednakże robić nic.
<h1>XIII</h1>
Kazał mu pociąg mimowolny<delimiter>Błądzić po świecie wszerz i wzdłuż<delimiter>(To krzyż niektórych dobrowolny,<delimiter>Częściej — zbolałych cecha dusz:<delimiter>Potrzeba straszna miejsca zmiany),<delimiter>Porzucił ciche wioski łany<delimiter>I smutny dom, gdzie każdy dzień<delimiter>Zjawiał się przed nim krwawy cień,<delimiter>I podróżować jął bez celu,<delimiter>Lecz się nie wyrwał z nudy pęt<delimiter>I do podróży poczuł wstręt,<delimiter>I po miesiącach wrócił wielu,<delimiter>A jako Czacki, tłumiąc żal,<delimiter>Z okrętu przyszedł wprost na bal…
<h1>XIV</h1>
Wtem szmer powstaje; coś uderza<delimiter>Ciekawy rzadko wyższy świat;<delimiter>Ku pani domu dama zmierza,<delimiter>Za nią generał znaczny w ślad.<delimiter>Nie było cienia w niej pośpiechu,<delimiter>Ni zbytku chłodu, ni uśmiechu<delimiter>Dla wszystkich zgoła; pychy lic,<delimiter>Przesady w słówkach — nic a nic…<delimiter>Nie tchnął pewnością wzrok nadmierną,<delimiter>Że los jej sztukę zwycięstw dał…<delimiter>Prostoty cichy czar z niej wiał…<delimiter>I była ona kopią wierną<delimiter>Du comme il faut. Jak przekład dać?<delimiter>O, Szyszkow, nie grom, lepiej radź!
<h1>XV</h1>
Damy sunęły ku niej bliżej,<delimiter>Staruszki uśmiech słały jej,<delimiter>Mężczyźni się kłaniali niżej,<delimiter>Jak korny lud bogini swej.<delimiter>Dziewice mknęły przed nią ciszej…<delimiter>I szept pochlebny wkoło słyszy<delimiter>Generał, krocząc za nią w ślad,<delimiter>I wyżej nos zadziera rad.<delimiter>A nie klasyczna to uroda<delimiter>Wywoływała zachwyt ów,<delimiter>Lecz to, że w niej od stóp do głów<delimiter>Nie było nic, co wyższa moda<delimiter>Zwie w Anglii vulgar… Nie wiem, jak<delimiter>Przełożyć to, gdyż słów mi brak!
<h1>XVI</h1>
Ja lubię to angielskie słowo<delimiter>I u nas je wprowadzam rad…<delimiter>Niech sobie Szyszkow kręci głową,<delimiter>Odrzuca je piszący świat —<delimiter>Jest dobre, zwłaszcza w epigramie…<delimiter>Ale powracam ku mej damie:<delimiter>Już przeszła salę, siadła już,<delimiter>A przy niej Nina Wrońska tuż —<delimiter>Ta Kleopatra Newy nowa!<delimiter>I patrząc na nie, cały świat<delimiter>Chyba to przyzna za mną w ślad,<delimiter>Że Niny piękność marmurowa<delimiter>Nie mogła swej sąsiadki śćmić,<delimiter>A Nina… bóstwem może być!
<h1>XVII</h1>
«Czy to być może? Czy to ona?<delimiter>Czy oczy mam zasnute mgłą?<delimiter>Ze stepów głuchych? Tak zmieniona!»<delimiter>Natrętne swych binokli szkło<delimiter>Eugeniusz zwraca w jedną stronę<delimiter>I widzi, jak przez mgły osłonę,<delimiter>Wraz inną, zapomnianą twarz…<delimiter>«A, książę! Powiedz, czy ty znasz<delimiter>Tę damę?…. z piórem na berecie…<delimiter>Z hiszpańskim posłem mówi… tam…»<delimiter>Zaśmiał się książę: — «Czy ją znam?<delimiter>Ho! Znać, żeś dawno nie był w świecie.<delimiter>Chcesz, to przedstawię ciebie… Wszak…» —<delimiter>«Lecz kto to?» — «Żona moja!» — «Tak?
<h1>XVIII</h1>
Żonatyś?… Nic mi nie pisano!<delimiter>Dawno?» — «Już drugi rok. A toć…» —<delimiter>«Z kim?» — «Z panną Łariną». — «Z Tatianą?» —<delimiter>«Znasz ją?» — «Sąsiadka». — «O, to chodź».<delimiter>Książę podchodzi z nim do żony:<delimiter>«Mój krewniak, druh odnaleziony…»<delimiter>W tym duchu rzecze kilka zdań.<delimiter>I oto księżna spojrzy nań…<delimiter>A choć się wszystko w niej wzburzyło,<delimiter>Gdy nagle przed nią stanął on,<delimiter>Lecz zachowała dawny ton,<delimiter>Nic jej wzruszenia nie zdradziło;<delimiter>Ukłon powagę zwykłą miał<delimiter>I wyraz lic spokojem wiał…
<h1>XIX</h1>
I nie pobladła, nie spłonęła,<delimiter>Zdziwienia cień nie przebiegł lic,<delimiter>Warg nie rozwarła, nie ścisnęła,<delimiter>Nie drgnęła brew jej… Nic a nic!<delimiter>Próżno wzrok jego szukał wprawny:<delimiter>Nie znalazł śladu Tani dawnej…<delimiter>Chciał mówić — dziwny zdjął go lęk:<delimiter>Nie wyszedł z gardła żaden dźwięk.<delimiter>A ona pyta, kiedy wrócił?<delimiter>Czy dawno? Skąd? Czy ze wsi już?<delimiter>Potem na męża, co stał tuż,<delimiter>Znużony nieco wzrok się zwrócił…<delimiter>I wyszła z szmerem lekkich szat…<delimiter>On nieruchomy patrzył w ślad.
<h1>XX</h1>
Czy to w istocie jest Tatiana,<delimiter>Ta sama, co przez cichy sad<delimiter>Szła raz ku niemu pomieszana<delimiter>I łez na rzęsach miała ślad,<delimiter>Której moralne lekcje prawił,<delimiter>Którą tam w głuszy pozostawił,<delimiter>Od której chowa liścik ów,<delimiter>Co całe serce w ogniu słów,<delimiter>Co całą duszę jej obnażył?<delimiter>To dziewczę?… Nie, to chyba sen!<delimiter>To dziewczę, które znawca ten<delimiter>Za parafiaństwo zlekceważył —<delimiter>To ona i… Skąd ta pewność, chłód,<delimiter>W rozmowie z nim nieznane wprzód?
<h1>XXI</h1>
I raut porzuca, pełny gwaru,<delimiter>Do domu zadumany mknie;<delimiter>Marzenia smutne, pełne czaru,<delimiter>Latają nad nim w późnym śnie.<delimiter>Zbudził się: lokaj list przynosi;<delimiter>W nim książę N. uprzejmie prosi<delimiter>Na wieczór. «Do niej! Boże mój!<delimiter>Z pewnością będę!» — Liścik swój<delimiter>W tym sensie śle… I niecierpliwy,<delimiter>Co go udręcza, nie wie sam…<delimiter>Co się ruszyło w głębi tam,<delimiter>W duszy oziębłej i leniwej?<delimiter>Próżności hydra? — gniewu gad?<delimiter>Czy miłość — troska młodych lat?
<h1>XXII</h1>
Liczy godziny na zegarze,<delimiter>Bez końca dłuży mu się dzień.<delimiter>Dziesiąta wreszcie!… Zaprząc każe…<delimiter>Wyjechał — pędzi — wchodzi w sień —<delimiter>Do księżnej idzie na pokoje.<delimiter>Tatiana — sama… I we dwoje<delimiter>Chwil kilka siedzą… Ale znów<delimiter>Oniegin nie znajduje słów…<delimiter>Siedzi pochmurny, na wpół zgięty;<delimiter>Niezręczność każdy zdradza ruch…<delimiter>Ledwie odpowie… Jego duch<delimiter>Upartą myślą jest zajęty;<delimiter>Uparcie patrzy… lecz, jak wprzód,<delimiter>Widzi w niej jeno spokój, chłód…
<h1>XXIII</h1>
Mąż wchodzi. Wita Oniegina,<delimiter>Przerywa krótkie tête-à-tête,<delimiter>Eugeniuszowi przypomina<delimiter>Figielki stare. Obaj wnet<delimiter>Śmieją się. Wchodzi szereg gości.<delimiter>Attycka sól światowej złości<delimiter>Sypie się gęsto… Ten i ów<delimiter>Nić lekkich bredni, zgrabnych słów,<delimiter>Wplata bez śmiesznej kokieterii<delimiter>W ogólnych rozmów lśniący haft;<delimiter>I tka go myśl — bez wiecznych prawd,<delimiter>Bez szumnych zdań, bez pedanterii;<delimiter>Tu się nie wzdryga niczyj słuch<delimiter>Na lekkich rozmów żywy duch.
<h1>XXIV</h1>
A jednak był tu kwiat stolicy,<delimiter>Arystokracji świetny ród,<delimiter>Niezbędni głupcy, urzędnicy,<delimiter>Trafiani wszędzie, wzory mód.<delimiter>Tu były damy żółtolice,<delimiter>W czepkach i różach czarownice;<delimiter>Z pięć dziewic brzydkich jako grzech,<delimiter>Które nie znały, co to śmiech.<delimiter>Tu poseł był, co, gdy rozprawiał<delimiter>O państwie, zwykł podnosić głos;<delimiter>I zdobny w siwy, wonny włos<delimiter>Starzec, co grono pań zabawiał<delimiter>Subtelnym żartem dawnych dni,<delimiter>Z czego dziś nieco świat już drwi…
<h1>XXV</h1>
Tu był na wszystko zły jegomość,<delimiter>Co epigramy tworzył w mig:<delimiter>Na gazet fałsz i nieświadomość,<delimiter>Na płaskość dam, na męski szyk,<delimiter>Na przesłodzoną zbyt herbatę,<delimiter>Na wojnę i na czasu stratę<delimiter>W dysputach o romansie mdłym,<delimiter>Na śnieg, na wiatr, na fajek dym,<delimiter>Na swoją własną żonę wreszcie…<delimiter>……………………………………
<h1>XXVI</h1>
Tu był Saburow, co od tłumów<delimiter>Za podłość wziął pochwalny list;<delimiter>W tysiącach stępił on albumów<delimiter>Twoje ołówki, o St.-Priest!<delimiter>A we drzwiach stał dyktator balów,<delimiter>Jakby obrazek z mód żurnalów,<delimiter>Rumiany jak cherubin, mruk<delimiter>Z obcisłą talią, rozmów wróg.<delimiter>Nakrochmalony zbyt pyszałek<delimiter>Wstrzymany w gościach budził śmiech<delimiter>Mnogością swych zabawnych cech,<delimiter>Groźnym wierceniem ocznych gałek;<delimiter>I skrzyżowanych spojrzeń prąd<delimiter>Mieścił milczący o nim sąd.
<h1>XXVII</h1>
Lecz mój Oniegin wieczór cały<delimiter>Spojrzenia ku Tatianie śle —<delimiter>Nie ku dzieweczce tej nieśmiałej<delimiter>Na skromnym traw zielonych tle,<delimiter>Lecz ku tej świetnej, chłodnej księżnej,<delimiter>Owej bogini niedosiężnej,<delimiter>Co zbiera hołdy kornych mas…<delimiter>O ludzie, ludzie, wszystkich was<delimiter>Wydała na świat matka-Ewa;<delimiter>Was nudzi to, co macie wciąż;<delimiter>I nęci was ku sobie wąż<delimiter>W tajemniczego liściach drzewa;<delimiter>Hej, zakazane jabłko daj…<delimiter>Bez niego rajem nie jest raj!
<h1>XXVIII</h1>
Zmieniona do niepodobieństwa!<delimiter>Zgłębiła rolę swą do dna!<delimiter>Krępującego dostojeństwa<delimiter>Wszystkie przepisy świetnie zna!<delimiter>Zginął dzieweczki ślad nieśmiałej<delimiter>W owej wspaniałej i niedbałej<delimiter>Prawodawczyni newskich mód!<delimiter>I on jej sercem władał wprzód?!<delimiter>O nim myślała w nocnym mroku,<delimiter>Za nim tęskniła długie dnie,<delimiter>Jego widziała w szczęsnym śnie,<delimiter>I patrząc w gwiazdy z łezką w oku,<delimiter>Marzyła, że nastąpi czas,<delimiter>Gdy drogą życia pójdą wraz!
<h1>XXIX</h1>
Miłość nad każdym wiekiem włada;<delimiter>Ale na łany młodych dusz<delimiter>Tak dobroczynnie wiew jej spada,<delimiter>Jak w polu deszcz wiosennych burz.<delimiter>Bo w burzach pragnień odświeżane<delimiter>Dojrzeją serca młodociane,<delimiter>Potężne życie z biegiem lat<delimiter>Da słodki owoc, pyszny kwiat.<delimiter>Ale w czas późny i niepłodny,<delimiter>Na przełomowym punkcie lat,<delimiter>Namiętność martwy znaczy ślad:<delimiter>Tak burze w czas jesieni chłodny<delimiter>Kałuże błotne tworzą z łąk<delimiter>I obnażają lasy w krąg.
<h1>XXX</h1>
Niestety! Kocha się, jak dziecko,<delimiter>W Tatianie dziś bohater mój;<delimiter>Tęsknota toczy go zdradziecko,<delimiter>A w sercu wzbiera pragnień zdrój.<delimiter>I na zwyczaje już nie baczy,<delimiter>Ku szklanej sieni jej w rozpaczy<delimiter>Podjeżdża w niemal każdy dzień;<delimiter>Za nią ugania się jak cień;<delimiter>Już szczęsny, gdy puszyste boa<delimiter>Zarzuci wkoło ramion tych,<delimiter>Albo też pułk liberii pstrych<delimiter>Przed krokiem jej rozsunąć zdoła,<delimiter>Gorąco dotknie ręki tej,<delimiter>Lub chustkę spadłą poda jej.
<h1>XXXI</h1>
Choć konaj, zda się, nie łaskawsze<delimiter>Będą jej oczy… W planach trwa;<delimiter>U siebie z nim swobodna zawsze,<delimiter>W gościnie rzuci słówko, dwa.<delimiter>To ukłon w miarę mu odważy,<delimiter>To wcale go nie zauważy…<delimiter>Nie kokieterii jest w tym ślad,<delimiter>Bo tej nie znosi wyższy świat.<delimiter>Nie widzi, że Oniegin blednie,<delimiter>Lub widzieć nie chce; sądząc z lic,<delimiter>W suchoty wpadnie; nic a nic<delimiter>To jej nie wzrusza… Leki przednie<delimiter>Radzą mu ludzie i do wód<delimiter>Ślą go doktorzy… Próżny trud!
<h1>XXXII</h1>
Nie jedzie; raczej sam jest w stanie<delimiter>Pradziadom posłać list, by ci<delimiter>Już nań czekali… A Tatianie<delimiter>To wszystko nic!… (O, sroga płci!)<delimiter>On też uparty… ma nadzieję<delimiter>Na nowe plany i ideje.<delimiter>I śmielszy, gdy w chorobie zległ,<delimiter>Z łóżka się z piórem w ręku zwlekł,<delimiter>Pisze namiętną epistołę:<delimiter>Choć z dawna słusznie twierdził sam,<delimiter>Że papier nie podbija dam,<delimiter>Lecz położenie niewesołe<delimiter>Zmogło go… Wierzy mocy słów…<delimiter>Tu zacytuję liścik ów:<delimiter>List Oniegina do Tatiany<delimiter>Wiem naprzód — to szalony krok!<delimiter>Wiem, że jest rzeczą nierozumną<delimiter>Wyjawiać duszy swojej mrok;<delimiter>Wiem, że jedynie wzgardą dumną<delimiter>Zabłyśnie dumny Pani wzrok,<delimiter>Że gniew wywoła na Twe lica<delimiter>Odkryta smutna tajemnica.<delimiter>Choć do złośliwej wesołości<delimiter>Zapewne tylko powód dam —<delimiter>Lecz muszę ujście dać miłości…<delimiter>Choć czego żądam — nie wiem sam!<delimiter>Przypadkiem ongi mnie spotkawszy,<delimiter>Dałaś mi zajrzeć w swoje serce;<delimiter>Iskrę uczucia tam dojrzawszy,<delimiter>Jam nie śmiał wierzyć tej iskierce!<delimiter>Nie mogło być — przed duszą Twoją,<delimiter>Bym swym zwyczajom folgę dał,<delimiter>A znowu — wolność nędzną swoją<delimiter>Jam się utracić wówczas bał!<delimiter>Jeszcze nas jedno rozłączyło:<delimiter>Ofiarą biedny Leński padł;<delimiter>Wszystko, co sercu miłe było,<delimiter>Jam rzucił wówczas… uszedł w świat!<delimiter>I obcy wszystkim w onej porze<delimiter>I z niczym wówczas niezwiązany,<delimiter>Wierzyłem, że do szczęścia zdolność<delimiter>Zastąpić mogą spokój, wolność,<delimiter>Że one — szczęściem?… O mój Boże,<delimiter>Jakżem za błąd ten ukarany!<delimiter>Nie! Iść za Tobą jako cień,<delimiter>Móc Ciebie widzieć co minutę,<delimiter>Do ócz Twych oczy mieć przykute,<delimiter>Chwytać Twój uśmiech każdy dzień,<delimiter>Przy Tobie uczuć własną małość,<delimiter>Pojmować Twoją doskonałość,<delimiter>Słuchać, co usta Twoje głoszą,<delimiter>I każdy dźwięk tych ust pożerać,<delimiter>I znowu słuchać, znów spozierać,<delimiter>Przed Tobą pośród mąk zamierać,<delimiter>Blednąć i gasnąć… to rozkoszą!<delimiter>I ja jej nie mam!… I w obłędzie<delimiter>Na próżno Ciebie szukam wszędzie,<delimiter>Dokąd iść każe przeczuć głos,<delimiter>Zawodnie szepcąc: ona będzie!<delimiter>Drogi mi dzień, godzina droga,<delimiter>Bo dni me już policzył los,<delimiter>A mnie tęsknota dręczy sroga!<delimiter>A ja czas tracę na szukanie!<delimiter>Wiem: już niewiele pozostanie<delimiter>Żyć mi… Zbyt ciężko płynie czas…<delimiter>Lecz abym dłużej żyć był w stanie,<delimiter>Muszę być pewnym w dnia zaranie,<delimiter>Że w dniu tym ujrzę Cię choć raz…<delimiter>Ja drżę, że w prośbie tej błagalnej<delimiter>Dostrzeże Twój surowy wzrok<delimiter>Chytrości nędznej zamysł walny —<delimiter>I gniewem spłonie na ten krok.<delimiter>O, gdybyś znała tę męczarnię:<delimiter>Miłości ciągłe czuć pragnienie,<delimiter>Płonąć — i myślą swoją karnie<delimiter>Bez przerwy tłumić krwi wzburzenie;<delimiter>I pragnąc objąć Twe kolana,<delimiter>I pragnąc płakać u Twych nóg,<delimiter>Pragnąc Ci wyznać, ukochana,<delimiter>Co tylko bym wyrazić mógł,<delimiter>Wszystko udaniem w sobie zgnieść,<delimiter>Wplecionym być w męczarne koło,<delimiter>Chłód włożyć w oczy, w rozmów treść,<delimiter>Z Tobą rozmowę lekką wieść,<delimiter>Na Ciebie patrzyć się wesoło?<delimiter>Więc niech się stanie; takiej męce<delimiter>Już nie wydołam… Wolę cios!<delimiter>Stało się: oto w Twoje ręce<delimiter>Oddaję teraz cały los!
<h1>XXXIII</h1>
Na list — milczenie… Drugi, trzeci<delimiter>Śle… Odpowiedzi zawsze brak…<delimiter>Wyszedł, na bal do klubu leci…<delimiter>Ona! Wprost idzie… Daż mu znak,<delimiter>Że cierpi?… Boże, jak surowa!<delimiter>Nie widzi go, nie rzecze słowa<delimiter>Do niego… Chłód jej jeszcze wzrósł…<delimiter>Z niej trzaskający wieje mróz!<delimiter>I powstrzymanym oburzeniem,<delimiter>Zda się, uparte usta drżą…<delimiter>On wzrok badawczy wlepia w nią…<delimiter>Plam łzawych szuka z upragnieniem,<delimiter>Litości cienia… Nic a nic!<delimiter>Gniew tylko patrzy z onych lic.
<h1>XXXIV</h1>
Widoczny gniew, nie strach tajemny,<delimiter>By nie zgadł z twarzy świat lub mąż,<delimiter>Że jako strumień rwie podziemny,<delimiter>Tak krew się skrycie burzy wciąż…<delimiter>Oniegin z balu wnet ucieka,<delimiter>Klnie szał swój, świata się wyrzeka.<delimiter>Nadzieję stracił, przecie szał<delimiter>Wciąż w nim głęboko jeszcze trwał.<delimiter>I w swym milczącym gabinecie<delimiter>Przypomniał z niezbyt dawnych lat,<delimiter>Jak spleen okrutny za nim w ślad<delimiter>Podążył, gonił go po świecie,<delimiter>Nareszcie go za kołnierz wziął<delimiter>I — do ciemnego kąta pchnął.
<h1>XXXV</h1>
Czyta od rana do wieczora:<delimiter>Gibbona połknął i Rousseau,<delimiter>Bichat, Herdera i Chamforta,<delimiter>Manzoni, panią Staël, Tisseau,<delimiter>Przeczytał sceptycznego Bayle’a,<delimiter>Utwory cięte Fontenelle’a,<delimiter>Naszych autorów kilku zjadł,<delimiter>O ile który w ręce wpadł,<delimiter>I almanachów, gazet stosy,<delimiter>Gdzie dzisiaj nas pouczać chcą,<delimiter>Gdzie moje pisma strasznie tną,<delimiter>A gdziem był ongi pod niebiosy<delimiter>Wynoszon… w tym stałości brak…<delimiter>E sempre bene — tak czy siak!
<h1>XXXVI</h1>
Lecz cóż?… Czytały tylko oczy,<delimiter>A myśli gdzieś uciekły w dal,<delimiter>Błąkały w mglistej gdzieś roztoczy,<delimiter>Ścigały sny, pragnienia, żal…<delimiter>Napiętej duszy oczy czynne<delimiter>Śród wierszy druku — wiersze inne<delimiter>Czytały… I w nich duszą grzęzł.<delimiter>Wczytywał się w ich skryty sens…<delimiter>To były dawnych dni podania,<delimiter>Zamierzchły a serdeczny świat,<delimiter>Urwane sny i groźby strat,<delimiter>Wróżby, dziwaczne rozmyślania,<delimiter>Wzorzysty długiej bajki haft,<delimiter>Przeczucia niespodzianych prawd.
<h1>XXXVII</h1>
Myśl coraz mniej się uwyraźnia,<delimiter>Jakby zapada z wolna w sen…<delimiter>Rozwija przed nim wyobraźnia<delimiter>Szeregi fantastycznych scen:<delimiter>To młodzian leży tam na śniegu,<delimiter>Jak gdyby śpiący na noclegu,<delimiter>Bez ruchu… Słychać krzyk: «No cóż?<delimiter>Zabity!» — wszystko znikło już…<delimiter>To widzi wrogów zapomnianych,<delimiter>Potwarców, podłych tchórzów rój,<delimiter>To młodych zdrajczyń modny strój,<delimiter>To towarzyszy pogardzanych,<delimiter>To wiejski dom — przy oknie w łzach<delimiter>Ona… I zawsze Ona!… Ach!…
<h1>XXXVIII</h1>
Szaleńcom więc wizjami sprostał,<delimiter>Nieomal w obłąkanie wpadł,<delimiter>Poetą ledwie że nie został…<delimiter>Nie wiem, co na to rzekłby świat!<delimiter>Zaprawdę: mocą magnetyzmu,<delimiter>Rosyjskich wierszy mechanizmu<delimiter>Sprężynę skrytą chwytał już…<delimiter>A dawniej w rytmach — ani rusz! —<delimiter>Gdym uczył go… Dziś, jak poeta,<delimiter>Gdy na kominku płoną drwa,<delimiter>W kąciku siada, w dumach trwa,<delimiter>Lub miauczy: «Idol! Benedetta!».<delimiter>Choć w ogień mu pantofle z nóg<delimiter>Spadały — dalej marzyć mógł!
<h1>XXXIX</h1>
Czas płynął, zimie rzekł już veto!<delimiter>I w termometrze spadła rtęć.<delimiter>Nie umarł, nie stał się poetą,<delimiter>Zachował swoich klepek pięć.<delimiter>Żywi go wiosny duch skrzydlaty:<delimiter>Rzuca zamknięte swe komnaty<delimiter>(Jak borsuk w norze siedział tam),<delimiter>Kominek, rząd podwójnych ram —<delimiter>I w saniach mknie w pogodę cudną<delimiter>Wzdłuż Newy… Wodą idą kry…<delimiter>W błękitnych lodach krzesze skry<delimiter>Słoneczny blask… Topnieje brudno<delimiter>Skopany na ulicach śnieg…<delimiter>Zgadnijcie, kędy szybki bieg
<h1>XL</h1>
Skierować kazał? Dość zabawny<delimiter>Z mej strony ten pytania znak!<delimiter>Przyjechał dziwak niepoprawny<delimiter>Do niej, do Tani swojej… Tak!<delimiter>I idzie z miną nieboszczyka,<delimiter>Nikogo z służby nie spotyka,<delimiter>Przechodzi pustych komnat rząd…<delimiter>Otwiera drzwi… I naraz prąd<delimiter>Jakby mu wstrząsnął wszystkie nerwy!…<delimiter>Tam księżna sama… bladą skroń<delimiter>Siedzącej biała wspiera dłoń,<delimiter>Po licach płyną łzy bez przerwy,<delimiter>List jakiś w drugiej ręce ma…<delimiter>I czyta go — i cicho łka.
<h1>XLI</h1>
Jej niemą boleść w chwilce jednej<delimiter>Chyba z tych lic wyczytałbyś!<delimiter>Kto Tani dawnej, Tani biednej<delimiter>Nie poznał w owej księżnej dziś?!<delimiter>Szalona żałość nim owłada…<delimiter>Eugeniusz jej do nóg upada.<delimiter>A ona drgnęła… Patrzy nań…<delimiter>Nie mówi nic… Nie słychać łkań…<delimiter>Nie widać gniewu, ni zdziwienia…<delimiter>Usprawiedliwiał jego krok<delimiter>Zagasły, chory jego wzrok…<delimiter>Ten niemy wyrzut ją odmienia<delimiter>I z dawnym sercem, pełnym snów,<delimiter>Wskrzesza w niej proste dziewczę znów!
<h1>XLII</h1>
Długo na niego patrzy tkliwa,<delimiter>Na jego śmiałość nie ma skarg,<delimiter>Nieczułej ręki nie odrywa<delimiter>Od jego chciwych bladych warg…<delimiter>W jej duszy wskrzesło uczuć tyle!<delimiter>W milczeniu schodzą długie chwile…<delimiter>Wtem drgnie i cicho rzecze wraz:<delimiter>«Dość tego! Wstań pan!… Nadszedł czas<delimiter>Wyznać, com kryła tak opornie…<delimiter>Oniegin, czy pamiętasz dzień,<delimiter>Gdy nas we dwoje w lipy cień<delimiter>Sprowadził los, gdy tak pokornie<delimiter>Jam wysłuchała lekcji twej?<delimiter>Z kolei ty cierpliwość miej!
<h1>XLIII</h1>
Oniegin, młodszą wtedy byłam<delimiter>I, zda się, większy miałam wdzięk…<delimiter>Kochałam ciebie… Cóż odkryłam?<delimiter>Jaki w twym sercu zabrzmiał dźwięk<delimiter>I jakie echo?… Ach, surowe!<delimiter>Nie było to dla pana nowe —<delimiter>Rzucić w tak proste serce siew;<delimiter>A dzisiaj, Boże, stygnie krew,<delimiter>Kiedy przypomnę wzrok ten chłodny<delimiter>I to kazanie… Ale win<delimiter>Nie ma na panu… Pański czyn<delimiter>Wówczas szlachetny był i godny…<delimiter>I wobec mnie miał słuszność pan…<delimiter>Wdzięczną ci jestem… krwią mych ran.
<h1>XLIV</h1>
Nieprawdaż, wtedy w mej pustyni<delimiter>Pan nie znalazłeś we mnie nic?…<delimiter>Patrzyłeś chłodno. Cóż dziś czyni,<delimiter>Że prześladowcą stał się widz?<delimiter>Czemuś mnie raczył dojrzeć przecie?<delimiter>Czyli nie stąd, że w wyższym świecie<delimiter>Zjawiam się śród zbytkownych ram,<delimiter>Że tytuł i majątek mam,<delimiter>Że mąż mój w ranach z bitw powrócił<delimiter>I dwór nie szczędzi nam swych łask,<delimiter>Że mój upadek miałby blask,<delimiter>Oczy by świata na nas zwrócił,<delimiter>Że dziś ma hańba panu snadź<delimiter>Pragnioną chwałę może dać?!
<h1>XLV</h1>
Ja płaczę… Jeśli swoją Tanię<delimiter>Jeszcze pamiętasz, o, to wiesz,<delimiter>Że nad namiętność, łzy, błaganie,<delimiter>Którym me serce zmiękczyć chcesz,<delimiter>Ostre wolałabym wyrzuty,<delimiter>Szyderstwem chłodnym sąd zatruty<delimiter>Obraziłbyś mnie dzisiaj mniej!<delimiter>Wtedy dla śniącej duszy mej<delimiter>Miałeś choć litość… Choćby karność<delimiter>Uczułeś wobec młodych lat…<delimiter>A dziś — jak trafiasz na mój ślad?<delimiter>Do nóg śmiesz padać?… Jaka marność:<delimiter>Rozum i serce pańskie mieć,<delimiter>A w płaskiej żądzy wpadać sieć!
<h1>XLVI</h1>
A mnie ten przepych tylko gniecie,<delimiter>Ten maskarady nędzny szych…<delimiter>Moje tryumfy w pustym świecie,<delimiter>Mój świetny dom… I cóż jest w nich?<delimiter>Jam każdej chwili oddać rada<delimiter>Szmat, którym pstrzy się maskarada,<delimiter>Cały ten gwar, i blask, i czad,<delimiter>Za półkę ksiąg, za dziki sad,<delimiter>Za skromny dom nasz i — pamiętasz?<delimiter>Za miejsce to, gdzie jeden raz<delimiter>Sprowadził los we dwoje nas,<delimiter>I za ubogi wiejski cmentarz,<delimiter>Gdzie dzisiaj wierzb płaczących tren<delimiter>Kołysze biednej niani sen.
<h1>XLVII</h1>
A szczęście było tak możebne!<delimiter>Tak bliskie!… Lecz rozstrzygnął los!<delimiter>To poświęcenie niepotrzebne<delimiter>Dyktował nieopatrzny głos.<delimiter>Lecz w łzach widziałam matkę biedną,<delimiter>A dla mnie… wszystko było jedno,<delimiter>Już nie czekałam szczęsnych zmian.<delimiter>I wyszłam za mąż… Musisz pan<delimiter>To uznać, czego już nie złamać!<delimiter>Zostaw mnie! Proszę… Honor masz<delimiter>I obowiązku drogę znasz…<delimiter>Ja kocham ciebie… (Po co kłamać?)<delimiter>Lecz z innym już mnie związał ślub<delimiter>I wierną żoną zejdę w grób!»
<h1>XLVIII</h1>
Odeszła… Sam Eugeniusz został…<delimiter>O, Boże! Kres już wszystkim snom!…<delimiter>O, w jakiż wir się uczuć dostał!<delimiter>Jaki na głowę spadł mu grom!<delimiter>Wtem brzęk ostrogi dźwięknął znany,<delimiter>I w progu stanął mąż Tatiany…<delimiter>I… czytelniku, w chwili tej,<delimiter>Dla bohatera mego złej,<delimiter>Na długo chcę go pozostawić…<delimiter>Na zawsze!… Za nim dosyć już<delimiter>Błądziliśmy po świecie wzdłuż…<delimiter>W przystani nogę czas postawić,<delimiter>Winszować sobie brzegu wraz…<delimiter>Nieprawdaż?… dawno skończyć czas!
<h1>XLIX</h1>
Ktokolwiek jesteś, czytelniku,<delimiter>Druh albo wróg mój, pragnę dziś<delimiter>W przyjaznym żegnać cię okrzyku…<delimiter>Więc bywaj zdrów! Cokolwiek byś<delimiter>Szukał tu w strofach mych niedbałych:<delimiter>Czy to wytchnienia z prac wytrwałych,<delimiter>Czy przypomnienia młodych snów,<delimiter>Obrazów żywych, dętych słów,<delimiter>Czy to omyłek gramatycznych —<delimiter>Niech Bóg ci da: znajdź w książce tej<delimiter>Dla serca, dla fantazji swej,<delimiter>Dla snów, dla krytyk polemicznych<delimiter>Lub dla rozrywki choćby źdźbło!<delimiter>Bądź zdrów! Bodaj ci dobrze szło!
<h1>L</h1>
Żegnaj i ty, wędrowcze smętny,<delimiter>I ty, Tatiano, wzorze cnót…<delimiter>A z wami niech mi żegna skrzętny<delimiter>I żywy, choć niewielki trud.<delimiter>Znałem w nim to, co drogo cenię:<delimiter>O burzach świata zapomnienie,<delimiter>Czar, co w rozmowie z druhem tkwi…<delimiter>Uciekło wiele, wiele dni,<delimiter>Odkąd Tatiany postać ślicznej,<delimiter>A z nią Oniegin w mglistym śnie<delimiter>Nawiedził po raz pierwszy mnie<delimiter>I, jak przez kryształ lśniąc magiczny,<delimiter>Jeszcze we mgle obłocznych fal<delimiter>Błysnęła mi romansu dal…
<h1>LI</h1>
Lecz ci, co mile mnie słuchali,<delimiter>Gdym pierwsze strofy czytał im…<delimiter>«Jednych już nie ma, inni — w dali»,<delimiter>Jak Sadi rzekł w Ogrodzie swym.<delimiter>Bez nich Oniegin wykończony,<delimiter>A Ona, którą duch natchniony<delimiter>Obrał za wzór Tatiany mej…<delimiter>Los wiele, wiele odjął jej!…<delimiter>Szczęśliw, kto nie do dna wysączył<delimiter>Żywota puchar; szczęsny człek,<delimiter>Co z uczty ziemskiej wcześnie zbiegł,<delimiter>Romansu życia nie dokończył,<delimiter>I tak się umiał rozstać z nim,<delimiter>Jak ja tu — z Onieginem mym!








































































