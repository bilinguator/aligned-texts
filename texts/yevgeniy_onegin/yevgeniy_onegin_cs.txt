Alexandr Sergejevič Puškin
<h1>Evžen Oněgin</h1>
<i>Pétri de vanité il avait encore plus de cette espèce d’orgueil qui fait avouer avec la même indifférence les bonnes comme les mauvaises actions, suite d’un sentiment de supériorité, peut-être imaginaire.</i><delimiter>Tiré d’une lettre particulière[* Proniknut ješitností měl ještě víc toho druhu pýchy, která nutí přiznávat se stejnou lhostejností jak dobré, tak i zlé činy, což je způsobeno citem nadřazenosti, možná jen domnělé. Ze soukromého dopisu]
Svět hrdý nezatouživ bavit,<delimiter>přátelství uctívaje jen,<delimiter>jak tebe, druhu, nepozdravit<delimiter>darem, jenž tebe důstojen<delimiter>by byl, hodnější duše krásné,<delimiter>tvé duše, vroucí svatým snem,<delimiter>poezie živé i jasné,<delimiter>v níž prostotu vždy tušil jsem.<delimiter>Prozatím ale teplou rukou<delimiter>ber tento soubor pestrých hlav,<delimiter>polosměšných a položalných,<delimiter>prostonárodních, ideálných,<delimiter>psaných jen, jak bych rukou máv,<delimiter>zrozených ze snu, z bezesnosti,<delimiter>jak opadlý, nezralý chtěl věk,<delimiter>postřehů chladné rozumnosti<delimiter>a hořkých srdce poznámek.
<h1>Hlava první</h1>
<i>I kvapí s životem, i s city pospíchá.</i><delimiter>Kn. Vjazemskij
<h1>I</h1>
„Můj strýc byl mužem cti a v době,<delimiter>kdy opravdu se roznemoh,<delimiter>všem lidem vnukal úctu k sobě,<delimiter>což bylo nejlepší, co moh.<delimiter>Kde lepší vzor se vidět udá?<delimiter>Můj Bože, jaká to však nuda,<delimiter>s nemocným sedět noc i den<delimiter>a na krok nedostat se ven!<delimiter>Jaká to přetvářka v mém věku,<delimiter>baviti položivého,<delimiter>podušky rovnat pod něho<delimiter>a chmurně nad přípravou léků<delimiter>vzdychat a přitom myslit zas:<delimiter>Kdy konečně tě vezme ďas?“
<h1>II</h1>
Tak rozjímal hoch lehké krve,<delimiter>když dostavník prach za ním zdvih,<delimiter>po vůli Dia stav se prve<delimiter>dědicem všech svých příbuzných.<delimiter>Vy, milí druzi Ludmily mé,<delimiter>dovolte, ať se seznámíme<delimiter>s mým románovým hrdinou,<delimiter>než první chvíle pominou:<delimiter>Oněgin to, můj dobrý známý,<delimiter>na březích Něvy zrozený,<delimiter>i ty kde tkvíš snad kořeny,<delimiter>kde kmit ses, čtenáři, snad s námi!<delimiter>I já tam totiž brouzdal dřív.<delimiter>Však sever na mne zlý má vliv.
<h1>III</h1>
Svou službu jeho otec kdesi<delimiter>táh čestně, až se zadlužil.<delimiter>A dával rok co rok tři plesy,<delimiter>až posléz na mizině byl.<delimiter>Evžen, ten vždycky dobře se měl.<delimiter>Pod křídly madame nejdřív jemněl,<delimiter>monsieur ji potom zastoupil.<delimiter>Hoch uličník, však milý byl.<delimiter>Monsieur l’Abbé byl třasořitka,<delimiter>jen žertem k učení ho ved<delimiter>a kárných pravd mu okoušet,<delimiter>by neznudil ho, dával zřídka<delimiter>a zlehka jen, jak by se bál.<delimiter>A v Letní sad s ním chodíval.
<h1>IV</h1>
Když potom bujarého mládí<delimiter>čas Evženovi nadešel,<delimiter>čas nadějí, jenž k stesku svádí,<delimiter>Francouze vyhnali, i šel.<delimiter>Můj Oněgin je na svobodě;<delimiter>jak dandy z Londýna si chodě,<delimiter>vždy v módních šatech, načesán,<delimiter>vpad do společnosti jak pán.<delimiter>To ovládal již, a ne špatně,<delimiter>franštinu, bezvadně jí psal,<delimiter>mazurku lehce tancoval<delimiter>a ukláněl se elegantně.<delimiter>Svět usoudil — co více chtít? —<delimiter>že moudrý, milý musí být.
<h1>V</h1>
Učili jsme se ledabyle,<delimiter>stačili málo poznati:<delimiter>tak lze nám bez přílišné píle<delimiter>svým vzděláním se blýskati.<delimiter>Oněgin — soudili tak mnozí,<delimiter>jichž přísných kritik svět se hrozí,<delimiter>hoch vzdělaný byl, pedant však.<delimiter>Měl onen talent, šťastný tak,<delimiter>nenuceně se v rozhovoru<delimiter>dotýkat zlehka věcí všech,<delimiter>jindy však s moudrou tváří střeh<delimiter>si mlčení své v těžkém sporu.<delimiter>A nenadálý epigram<delimiter>mu vynes mnohý úsměv dam.
<h1>VI</h1>
Teď latina je z módy právě.<delimiter>Oněgin, abych nelhal snad,<delimiter>ji ovládal však dosti hravě,<delimiter>moh Juvenala citovat,<delimiter>znal mnohé motto dokonale<delimiter>a končil lístky slůvkem vale;<delimiter>ba, třeba při tom škobrtal,<delimiter>dva verše z Aeneidy znal.<delimiter>Na data z historie slavná<delimiter>a jejich letopočtů prach<delimiter>nedržel v nejmenším náš brach.<delimiter>Leč zato anekdoty zdávna<delimiter>od Romula po naše dni<delimiter>mu pevně tkvěly v paměti.
<h1>VII</h1>
Vysokých vášní nesdíleje<delimiter>pro zvuků cenu osudnou,<delimiter>nemohl jambus od trocheje<delimiter>rozeznat přes námahu mou.<delimiter>Kam s Homérem a Theokritem!<delimiter>To raděj ekonomem Smithem<delimiter>se zabýval, sám ekonom.<delimiter>A odbornicky hloubal v tom,<delimiter>čím sílí říše, čím se množí,<delimiter>proč beze zlata obstará<delimiter>si země vše, když postará<delimiter>se v pravý čas o prosté zboží.<delimiter>Žel, tohle otec nechápal<delimiter>a půdu zastavoval dál.
<h1>VIII</h1>
Nuž, není kdy na tomto místě<delimiter>vše vykládat, co Evžen znal.<delimiter>V čem geniální byl však jistě,<delimiter>co líp všech nauk prozkoumal,<delimiter>co od mlada ho trýznívalo<delimiter>a plnost muk i snů mu dalo,<delimiter>čím v nečinnosti den co den<delimiter>se zabýval, zas oživen,<delimiter>to věda něžné vášně byla,<delimiter>kdys Ovidiem slavená,<delimiter>pro niž ta duše ztracená<delimiter>v mhách Moldávie zakončila<delimiter>život, jenž bouře byl a ples,<delimiter>sníc o svém Římě v dálce kdes.
<h1>IX</h1>
……………………………………<delimiter>……………………………………<delimiter>……………………………………
<h1>X</h1>
Jak záhy uměl pěstovati<delimiter>přetvářku, tajit naděje,<delimiter>žárliti, vnukat sny i bráti,<delimiter>v stesk na odiv se ztráceje,<delimiter>jak uměl hrdost s poslušností<delimiter>střídati, zájem s lhostejností!<delimiter>Jak únavu hrál mlčením,<delimiter>slov zápalných žhnul uměním!<delimiter>Jak nedbale psal vroucí řádky!<delimiter>Jak jedním dechem maje rád<delimiter>se v něze uměl rozplývat!<delimiter>Jak jeho zrak byl bystrý, sladký,<delimiter>tu plachý, smělý a pak zas<delimiter>s ochotnou slzou v přítmí řas!
<h1>XI</h1>
Jak novým dovedl se zdáti<delimiter>a žertem zmásti čistý cit,<delimiter>hrou na zoufalství polekati<delimiter>a lichotnou lstí pobavit,<delimiter>ze slabé chvíle kořistiti,<delimiter>rozumem, vášní vítěziti<delimiter>nad zdráhavostí čistých let,<delimiter>bezděčnou přízeň vyzvědět,<delimiter>vzbuditi vyznání, se ozvat,<delimiter>a sotva dívčí srdce splet,<delimiter>včas lásku zastihnout a hned<delimiter>se na tajnou dát schůzku pozvat<delimiter>a dívce prostřed tišiny<delimiter>milostné dávat hodiny!
<h1>XII</h1>
Jak záhy na srdce už líčit<delimiter>koketek uměl vášnivých!<delimiter>Když se mu zamanulo zničit<delimiter>naděje konkurentů svých,<delimiter>jak jizlivý vždy míval nápad,<delimiter>jak do sítě je doved lapat!<delimiter>Však s blaženými manžely<delimiter>zacházel jako s přáteli:<delimiter>Jej hýčkal chytře manžel statný,<delimiter>Faublasův učeň snaživý,<delimiter>i stařík nedůvěřivý,<delimiter>ba, paroháč též majestátný,<delimiter>jenž spokojen sám se sebou<delimiter>i s obědem a s ženou svou.
<h1>XIII. XIV</h1>
……………………………………<delimiter>……………………………………<delimiter>……………………………………
<h1>XV</h1>
Ba, často ještě do postele<delimiter>mu přicházejí listy v dům.<delimiter>Co chtí? Hned tři pozvánky vřelé<delimiter>zvou k společenským večerům.<delimiter>Tam bude bál. Tam dětský svátek.<delimiter>Nu, Evžen neupadne v zmatek,<delimiter>kam nejdříve. Toť lhostejno:<delimiter>vše vyjde posléz na stejno.<delimiter>Prozatím, v jitřní toaletě,<delimiter>na hlavě lesklý bolivar,<delimiter>Oněgin jede na bulvár<delimiter>a těká po hlučném tom světě,<delimiter>až hodinky ho k posledu<delimiter>budíčkem vyzvou k obědu.
<h1>XVI</h1>
Je tma, když do saní si sedl.<delimiter>„Hej, rychleji!“ Trysk mu odpoví.<delimiter>Hle, jíním do stříbrna zbledl<delimiter>mu nový límec bobrový.<delimiter>K Talonu zajel. Vidí v duchu,<delimiter>že K [averin] tam dlí už v suchu.<delimiter>Jen vstoupil, zátka vyletí<delimiter>hned z láhve vzácné viněty<delimiter>a před ním rostbíf zkrvavený,<delimiter>lanýže, přepych mladosti —<delimiter>kdo líp než Francouz pohostí? —<delimiter>štrasburský piroh oblíbený<delimiter>a lineburský živý sýr<delimiter>i ananasu zlatý pýr.
<h1>XVII</h1>
Ještě si žízeň žádá vína,<delimiter>by spláchla horké kotlety;<delimiter>však Oněgina upomíná<delimiter>už čas na nové balety.<delimiter>Divadla znalec, kritik dravý<delimiter>a zbožňovatel přelétavý<delimiter>všech krásných divadelních dam,<delimiter>miláček zákulisí sám,<delimiter>zamířil k divadlu své kroky.<delimiter>Tam každý, soudcem jsa tak rád,<delimiter>je hotov Faidru vypískat<delimiter>a chválit baletčiny skoky,<delimiter>Moinu volat proto jen,<delimiter>by v parteru byl uslyšen.
<h1>XVIII</h1>
Kouzelný kraj! Tam kdysi smělý<delimiter>Fonvizin satirou nám vlád,<delimiter>svobody přítel. Kňažnin vřelý<delimiter>truchloher šíříval tam chlad.<delimiter>Tam dělil Ozerov svou slávu,<delimiter>daň lidských slzí, potlesk davu<delimiter>se Semjonovou mladičkou.<delimiter>Náš Katěnin tam mluvou svou<delimiter>ožívat Corneillovi dával.<delimiter>Tam hrál jizlivý Šachovskoj<delimiter>svých komedií šumný roj;<delimiter>tam i Didelot své věnce brával:<delimiter>má mladost kulis ve stínu<delimiter>tam hledala svou otčinu.
<h1>XIX</h1>
Mé bohyně! Jste stejné stále?<delimiter>Zda slyšíte můj teskný hlas?<delimiter>Či přišly za vás jiné? Ale<delimiter>mně žádná nenahradí vás.<delimiter>Uslyším znovu vaše chóry?<delimiter>A uzřím ruské Terpsichory<delimiter>zas duší provanutý vzlet?<delimiter>Či neodpoví na pohled<delimiter>již nikdo známý z fádní scény?<delimiter>A upřev lorňon v cizí svět,<delimiter>mám oklamán jej pustit hned,<delimiter>radosti divák unuděný?<delimiter>Mám beze slova zazívat<delimiter>a na minulost vzpomínat?
<h1>XX</h1>
Divadlo plno. Lóže svítí<delimiter>a parter s křesly jako díž.<delimiter>Strop hučí v lidském vlnobití,<delimiter>však opona už letí výš.<delimiter>Sloup záře, ze vzduchu jen zpola,<delimiter>když smyčec čarovný ji volá,<delimiter>tu Istomina postává<delimiter>a kolem ní nymf záplava.<delimiter>Nohou se parket dotýkajíc<delimiter>tak tak jen, krouží druhou kruh<delimiter>a náhle v poskok, v letu vzruch<delimiter>se dá, jak vločka větrem vlajíc;<delimiter>a útlý stvol, mdlý, živý hned,<delimiter>se nepřestává rozvíjet.
<h1>XXI</h1>
Vše tleská, Evžen teprv vchází.<delimiter>To patří k jeho zábavám.<delimiter>Očima za lorňonem hází<delimiter>po lóžích neznámých mu dam.<delimiter>Vrhaje pohled za pohledem,<delimiter>vše zřel: toaletami, vzhledem<delimiter>žen, slečen nespokojen byl.<delimiter>Doprava, leva vyměnil<delimiter>pozdravy s pány, na jeviště<delimiter>pak zcela roztržitě vzhléd,<delimiter>a zívnuv otočil se zpět:<delimiter>„To všechno vyměnil bych příště;<delimiter>jsem na baletech stálý host,<delimiter>však i Didelota mám již dost.“
<h1>XXII</h1>
Ještě se čerty hemží scéna,<delimiter>drak s amorky se po ní mih.<delimiter>Lokajů cháska unavená<delimiter>spí venku ve svých kožiších.<delimiter>A ještě nepřestali dupat<delimiter>a kašlat, syčet, tleskat, supat.<delimiter>A ještě venku, ve vnitřku<delimiter>lucerny všude svítí tu,<delimiter>promrzlí koně ještě ržají<delimiter>a omrzele bijí v zem,<delimiter>a kočí dlaně nad ohněm<delimiter>si hřejí, pány pomlouvají;<delimiter>však Oněgin už vyšel ven.<delimiter>Teď rychle převléci se jen!
<h1>XXXIII</h1>
Zda zdaří se mi vylíčiti<delimiter>tu místnost jenom zdaleka,<delimiter>kde módní lev se doma cítí,<delimiter>kde obléká se, převléká?<delimiter>Vše, pro rozmarné lidské strůje<delimiter>čím Londýn čile obchoduje,<delimiter>vše, bouřlivým co Baltikem<delimiter>za tuk a dříví vozí sem,<delimiter>to vše, čím pařížský vkus vládne<delimiter>nad přepychem a zábavou,<delimiter>co duší vynalézavou<delimiter>se mění v jemnost módy vnadné,<delimiter>to vše krášlilo kabinet<delimiter>mudrce osmnácti let.
<h1>XXIV</h1>
Hle, jantar cařihradských dýmek<delimiter>a vedle bronzu porculán<delimiter>a flakony, z nichž osvěžíme<delimiter>se vůní, skrytou v křišťál hran.<delimiter>Hřebínky, brousky, nůžky, věru,<delimiter>vše leskne se tu z necesérů,<delimiter>a vše, co péčí o pleť čpí,<delimiter>a pasty, pudry s kartáčky.<delimiter>Rousseau (to náhodou dím čirou)<delimiter>nechápal, kterak vážný Grimm<delimiter>se mohl za hovoru — s ním! —<delimiter>zabývat hloupou manikúrou.<delimiter>Než pravdu neměl stokráte<delimiter>žrec práv a svobod tenkráte.
<h1>XXV</h1>
Je možno býti vážným mužem,<delimiter>a chtíti krásné nehty mít.<delimiter>Což s dobou marně přít se můžem?<delimiter>Vždyť zvyk je zvyku otročit.<delimiter>Pln strachu z pustých pomluv lidských,<delimiter>Evžen jak (Čaadajev) vždycky<delimiter>byl pedant v oblékání svém<delimiter>a to, co zveme švihákem.<delimiter>Tři hodiny tak práce hbité<delimiter>si před zrcadlem poseděl,<delimiter>a když pak na návštěvu jel,<delimiter>byl nalíčen jak Afrodité,<delimiter>když, převlečena v mužský šat,<delimiter>jde na karneval tancovat.
<h1>XXVI</h1>
Jen hovím vaší zvědavosti,<delimiter>když líčím jeho módní vzhled.<delimiter>I odborníkům moh bych dosti<delimiter>o jeho šatstvu povědět.<delimiter>Však bylo by to skoro smělé,<delimiter>byť ve verši jsem doma cele.<delimiter>Frak, pantalony, žilet, vím,<delimiter>zvát ruským slovem neumím,<delimiter>i vidím sám, můj zvyk to zlý, žel,<delimiter>i tak že chatrný můj sloh<delimiter>se méně často pestřit moh<delimiter>cizími slovy, i když zhlížel<delimiter>jsem se kdys občas ze zvyku<delimiter>v Akademickém slovníku.
<h1>XXVII</h1>
Tož spokojme se touto troškou<delimiter>a raděj navštívíme ples,<delimiter>kam už pár koní krytou drožkou<delimiter>Evžena tryskem svezl dnes.<delimiter>Před domy, které potemněly,<delimiter>přes dřímající bulvár celý<delimiter>veselá světla kočárů<delimiter>se rozžíhají po páru<delimiter>a duhou blýskají se v sněhu.<delimiter>A nad ulice živý šum<delimiter>vzplál v lampách velkolepý dům.<delimiter>Po oknech běží stíny v střehu,<delimiter>a za skly profil postav šleh<delimiter>i dam i módních bláznů těch.
<h1>XXVIII</h1>
Náš hrdina už dostih vchodu.<delimiter>Vrátného minuv, jako šíp<delimiter>se vznesl po mramoru schodů,<delimiter>a vlasy rukou upraviv,<delimiter>teď vchází. Sál už nabitý je,<delimiter>orchestr hraje melodie<delimiter>k mazurce, jíž se oddal dav.<delimiter>Je hlučno, těsno v kruhu hlav.<delimiter>Sbor gardy řinčí ostruhami<delimiter>a poletují nožky dam,<delimiter>jež k oslnivým postavám<delimiter>svým horké oči mužů mámí.<delimiter>Je žárem houslí ohlušen<delimiter>žárlivý šepot módních žen.
<h1>XXIX</h1>
V dnech snů a veselí, toť jisto,<delimiter>já málem bláznil z plesů těch.<delimiter>Kde pro vyznání lepší místo<delimiter>je ústně neb i v dopisech?<delimiter>Manželé vzácní, vás tu vzývám!<delimiter>Vždyť službu prokázati chci vám.<delimiter>Jen neodpírejte mi sluch:<delimiter>chci varovat vás. Chraň vás bůh!<delimiter>I vy, matinky, za dcerami<delimiter>se ostražitě dívejte<delimiter>a lorňonem je hlídejte!<delimiter>Sic potom… potom, drahé dámy!<delimiter>Jen proto svěřuji to vám,<delimiter>že bez hříchu jsem dávno sám.
<h1>XXX</h1>
Jak velký díl, ach, pro zábavy<delimiter>jsem ze života poztrácel!<delimiter>Však kdyby netrpěly mravy,<delimiter>já plesy dosud rád bych měl.<delimiter>Mám přece rád šílenou mladost<delimiter>i hostů vír i lesk i radost<delimiter>i důmyslné šaty dam.<delimiter>I nožky žen… Však pravím vám,<delimiter>najdete sotva v Rusi celé<delimiter>tři páry nožek štíhlých tak…<delimiter>Dvě nožky v zasněný můj zrak<delimiter>tančily dlouho… Zesmutněle<delimiter>si na ně vzpomínám. I v tmě<delimiter>znepokojují srdce mé.
<h1>XXXI</h1>
Kdy, kde a v jakých pustin trávě,<delimiter>ty blázne, zapomeneš jich?<delimiter>Ach nožky, nožky, kde teď právě<delimiter>šlapete květiny jar svých?<delimiter>Orientální znáte něhu<delimiter>a na severském, teskném sněhu<delimiter>jste stopy nezanechaly!<delimiter>Ach, raději jste mívaly<delimiter>koberců přepychové chvění.<delimiter>Pro vás jsem kdysi zapomněl<delimiter>na slávu, již jsem sklízet chtěl,<delimiter>na rodný kraj i na vězení.<delimiter>To tam je štěstí mladých let,<delimiter>a vítr vaši šlépěj zved.
<h1>XXXII</h1>
Prs Dianin a tváře Flory<delimiter>nás uchvacují, druzi mí!<delimiter>V mém srdci nožka Terpsichory<delimiter>však zvítězila nad nimi.<delimiter>Náhradu vzácnou přislibuje<delimiter>mým pohledům a vybavuje<delimiter>tak neskutečnou krásou svou<delimiter>za touhou touhu svévolnou.<delimiter>Mám rád tu nožku, Elvino má,<delimiter>pod dlouhých stolů ubrusem<delimiter>i v travách jar, když kvete zem,<delimiter>i na mřížoví krbu doma,<delimiter>na parketách, v nichž září sál,<delimiter>i na pobřeží v žule skal.
<h1>XXXIII</h1>
V snách moře před bouří zřím zase.<delimiter>Ach, závist lomcovala mnou,<delimiter>když vlny spěly v bouřné kráse<delimiter>jí s láskou lehnout u nohou.<delimiter>Jak chtěl jsem s nimi v oněch chvílích<delimiter>se dotknout ústy nožek milých!<delimiter>Ne, nikdy za vášnivých dní<delimiter>mé rozkypělé mladosti<delimiter>tak hrozně líbat nezatoužil<delimiter>jsem ústa mladých Armid všech<delimiter>i tváře, v nichž plál růží dech,<delimiter>i ňadra, jejichž tvar mě soužil!<delimiter>Ne, nikdy vášní vzruch svou hrou<delimiter>nemučil tolik duši mou!
<h1>XXXIV</h1>
I jiné časy pamatuji.<delimiter>A někdy v nejtajnějších snech<delimiter>zas šťastný třemen přidržuji<delimiter>a nožku cítím na prstech.<delimiter>A zase fantazie plane.<delimiter>Zas dotek nožky zbožňované<delimiter>mi vzkřísil v srdci krve hlas.<delimiter>A zase stesk… A láska zas…<delimiter>Nač slaviti však, lyro moje,<delimiter>ty hrdé? Nechť spí v pokoji!<delimiter>Za vášeň věru nestojí<delimiter>a za nadšených písní zdroje.<delimiter>Řeč čarodějek těch i smích<delimiter>lže, klame jako nožky jich.
<h1>XXXV</h1>
Co Oněgin však? V drožce klímá,<delimiter>po bálu o posteli sní.<delimiter>Petrohrad, bubny vzbuzen, dýmá<delimiter>už v neúnavné čilosti.<delimiter>Lid kvapí, kupec mne si oči,<delimiter>k své štaci jede líně kočí,<delimiter>mlékařka z Ochty s bandaskou<delimiter>už běhá za svou zakázkou.<delimiter>Je příjemný ten šelest rána,<delimiter>když zvedli rolety a dým<delimiter>v den stoupá sloupem modravým<delimiter>a pekař Němec, hleďme pána,<delimiter>v čepici papírové včas<delimiter>už otvírá svůj vasisdas.
<h1>XXXVI</h1>
Ples znavil Oněgina. Spánek<delimiter>mu jitro v půlnoc změnil dnes.<delimiter>Syn rozkoše a radovánek<delimiter>v stín blažených se klidně snes.<delimiter>Vstav ve dvanáct, je hotov s prací.<delimiter>Tak život se mu stále vrací,<delimiter>táž jednotvárnost, tatáž směs.<delimiter>A zítra zas jak včera, dnes.<delimiter>Leč byl-li šťasten též, se ptáte,<delimiter>v své volnosti a v květu let,<delimiter>a kdykoli chtěl, vítěz hned<delimiter>u číše dní svých vrchovaté?<delimiter>V tom marném běhu do zábav<delimiter>zda zůstal bezstarostný, zdráv?
<h1>XXXVII</h1>
Ne: brzo ustydly v něm city<delimiter>a omrzel ho světa šum.<delimiter>I krasavic byl brzo sytý,<delimiter>dav sbohem zevšednělým snům.<delimiter>I nevěra ho unavila,<delimiter>z přátelství lhostejnost jen zbyla,<delimiter>vždyť nelze přece tolikrát<delimiter>s paštikou biftek jísti rád<delimiter>a šampaňským to zalévati<delimiter>a mluvit vtipně cokoli,<delimiter>když hlava přec jen rozbolí.<delimiter>A třeba za zbojníka platil,<delimiter>i hádek syt byl nakonec,<delimiter>i olova i šavle přec.
<h1>XXXVIII</h1>
Ten neduh, jehož příčin minu,<delimiter>ač rozbor by byl načase,<delimiter>podobný anglickému spleenu,<delimiter>jenž rusky chandra říká se,<delimiter>ho ponenáhlu zachvacoval.<delimiter>Sebevraždu, té nemiloval,<delimiter>a sláva Bohu, nezkusil,<delimiter>však k životu pln chladu byl.<delimiter>Jak Childe Harold teď zasmušilý<delimiter>si do salonů vcházet zvyk,<delimiter>a světské klepy, zábav ryk,<delimiter>vzdech náročný a pohled milý<delimiter>ho vzrušovat už neuměl.<delimiter>A lhostejný, dál mimo šel.
<h1>XXXIX. XL. XLI</h1>
……………………………………<delimiter>……………………………………<delimiter>……………………………………
<h1>XLII</h1>
Vy preciosky společnosti!<delimiter>Vás ze všech nejdřív zanechal.<delimiter>Jak ne! Vždyť nudy vždy je dosti,<delimiter>kde bontonem je nabit sál.<delimiter>Ať si tu v kroužcích mnohá paní<delimiter>řeč o Benthamovi jen shání,<delimiter>kdo nudy zůstane tu prost,<delimiter>byť hloupla pouhá nevinnost?<delimiter>A nadto! Jsou v své stydlivosti<delimiter>tak vznešené, tak vzdělané,<delimiter>že divák dýchat přestane<delimiter>nad tolikerou rozšafností,<delimiter>tak nepřístupnou mužům všem,<delimiter>že rodí splín už pohledem.
<h1>XLIII</h1>
I vám, ó krasotinky slavné,<delimiter>jež v pozdních chvílích setmění<delimiter>jste unášeny v drožce plavné<delimiter>po petrohradském dláždění,<delimiter>i vám dal Oněgin můj vale.<delimiter>Byl doma, zavíral se stále,<delimiter>uprchlík radovánkám všem,<delimiter>a zíval, šustě papírem,<delimiter>jejž popsat chtěl; však práce láskou<delimiter>mu nebyla; hned první list<delimiter>pod jeho perem zůstal čist.<delimiter>I minul se se zpupnou cháskou<delimiter>lidiček, o nichž smlčím vám,<delimiter>vždyť náležím k nim také sám.
<h1>XLIV</h1>
Propadnuv znova nečinnosti,<delimiter>v níž prázdnem zalykal se cit,<delimiter>ideu pojal, slušnou dosti,<delimiter>si cizí rozum přisvojit.<delimiter>Na haldě knih se uvelebil<delimiter>a četl — moudřejší však nebyl.<delimiter>Tu nuda, tam zas klam a tlach,<delimiter>či pustý nesmysl, až strach.<delimiter>A na všem lpěla pouta tíhy,<delimiter>buď zplesnivělý starý čas,<delimiter>neb novota, jež vetší zas.<delimiter>Jak ženy opustil i knihy<delimiter>a přes hřbety, v něž padal prach,<delimiter>smuteční přehoz moudře stáh.
<h1>XLV</h1>
Konvencí světa zbyv se v sobě,<delimiter>jak on zanechav marností,<delimiter>já spřátelil se s ním v té době.<delimiter>Rád měl jsem jeho vlastnosti:<delimiter>i nevědomou lásku k snění,<delimiter>i svéráznost, jíž v jiných není,<delimiter>chlad v břitkém ducha záblesku;<delimiter>já v hněvu žil, on ve stesku.<delimiter>Hru vášní znávali jsme oba.<delimiter>Vždyť život stejně krušil nás,<delimiter>i plamen srdce v obou zhas,<delimiter>a oba táž čekala zloba:<delimiter>lidí i sudby slepota<delimiter>hned na úsvitu života.
<h1>XLVI</h1>
Kdo žil a myslil, tomu snadno<delimiter>pohrdat lidmi v nitru svém.<delimiter>Kdo cítil kdy, ten vzrušen na dno<delimiter>je nenávratna přeludem:<delimiter>ta tam jsou okouzlení mladá,<delimiter>vzpomínky v něm jak sykot hada<delimiter>a lítost, lítost hlodavá.<delimiter>To všecko časem dodává<delimiter>veliký půvab rozhovoru.<delimiter>Nejprve Oněginův vtip<delimiter>mě bouřil; pak jsem zvykl líp<delimiter>i jízlivosti jeho sporů<delimiter>i žertům jeho nakyslým<delimiter>i jeho epigramům zlým.
<h1>XLVII</h1>
Jak často za to léto krásné,<delimiter>kdy noční nebe nad Něvou<delimiter>tak průzračné je a tak jasné,<delimiter>a veselé sklo vod svou hrou<delimiter>neobráží tvář Dianinu,<delimiter>my vzpomínek oddáni vínu<delimiter>na prchlou lásku zašlých let,<delimiter>zas vroucí, bezstarostní hned,<delimiter>jsme dechem noci laskající<delimiter>se opájeli v mlčení!<delimiter>Jak v zpěvné háje z vězení<delimiter>přenáší spánek vězně spící,<delimiter>i nás ke zdrojům mladých let<delimiter>svou rukou blouznivý sen ved.
<h1>XLVIII</h1>
Z té duše v žal se potápěje<delimiter>a opřen o žulový rám,<delimiter>stál Oněgin pln beznaděje<delimiter>jak básník, jenž se popsal sám.<delimiter>Vše tálo v tichu; jenom v dáli<delimiter>tu a tam stráže zahoukaly;<delimiter>a za domy hluk drožky kdes<delimiter>se po Miljonné lehce nes.<delimiter>Jen loďka s vesly, jež se chvěla<delimiter>nad dřímající řeky jas;<delimiter>a z šera dojímala nás<delimiter>intráda rohů, píseň smělá.<delimiter>Však sladčej prostřed zábavy<delimiter>zní Torquatovy oktávy.
<h1>XLIX</h1>
Ó, adriatické vy vlny,<delimiter>ó, Brento! Ne, přec uzřím vás,<delimiter>a inspirace znova plný,<delimiter>uslyším kouzelný váš hlas.<delimiter>Je svatý vnukům Apollona;<delimiter>já z hrdé lyry Albiona<delimiter>jej znám, je tolik blízký mi.<delimiter>I opájím se zlatými<delimiter>nocemi, něhou Itálie<delimiter>a s mladou Benátčankou tmou<delimiter>se plavě černou gondolou,<delimiter>jež v tichu samo tajemství je,<delimiter>já slova nalézám, jež dmou<delimiter>se řečí lásky s Petrarkou.
<h1>L</h1>
Což, dočkám svobody se ještě?<delimiter>Té v dálce, jež tak krásná je?<delimiter>I čekám slunce v proudech deště,<delimiter>nad mořem plachtám kývaje.<delimiter>Pod pláštěm bouří, po prostoře<delimiter>vln, v nichž se volně vzpíná moře,<delimiter>kdy ve velký se pustím běh?<delimiter>Je čas opustit nudný břeh,<delimiter>kde živlů hněv se na mě řítí,<delimiter>čas na vodách, v nichž zuří děs,<delimiter>pod nebem Afriky mé kdes<delimiter>o mračné Rusi teskně sníti,<delimiter>kde strádal jsem, kde miloval,<delimiter>kde srdce své jsem pochoval.
<h1>LI</h1>
Oněgin záhy by byl se mnou<delimiter>se rozjel z vlasti do světa.<delimiter>Vtom ale sudby ranou temnou<delimiter>čas rozvedl nás na léta.<delimiter>Zemřel mu otec. Věřitelé<delimiter>hned do kleští ho vzali cele.<delimiter>I Evžen měl však metodu.<delimiter>Nač soudit se? Nač neshodu?<delimiter>řek smečce lačných platoberů<delimiter>a klidně, aniž cítil žal,<delimiter>své dědictví jim zanechal,<delimiter>nevida valné ztráty věru.<delimiter>Snad tušil též smrt strýcovu.<delimiter>Vždyť stařík zrál už do hrobu.
<h1>LII</h1>
A vskutku — jak vše život složí!<delimiter>List od správce tu náhle byl:<delimiter>Strýc leží na smrtelném loži<delimiter>a rád by se s ním rozloučil.<delimiter>Jen dočetl tu smutnou řádku,<delimiter>Oněgin ke strýcovu statku<delimiter>úprkem na poštu si sed<delimiter>a zíval raděj předem hned,<delimiter>ochoten, pro peníze sice,<delimiter>se nudit, přetvářet a lkát<delimiter>(zde začal jsem svůj román psát),<delimiter>když dorazil však do vesnice,<delimiter>strýc ležel mrtev: zemská dlaň<delimiter>už čekala na svoji daň.
<h1>LIII</h1>
Po dvoře pobíhali sluzi.<delimiter>A k nebožtíku ze všech stran<delimiter>se sjeli zlí i dobří druzi<delimiter>za přitažlivým zvukem hran.<delimiter>Pak nebožtíka pochovali.<delimiter>Popi a páni hodovali.<delimiter>Načež, jak vykonal by dost,<delimiter>se vážně loučil každý host.<delimiter>Tak Oněgin náš nepořádný,<delimiter>jenž dosud všecko utratil,<delimiter>najednou pánem půdy byl,<delimiter>měl pole, závody, les chladný<delimiter>a rybníky, a cestou v sad<delimiter>si liboval své sudby zvrat.
<h1>LIV</h1>
Tak na dva dni ho upoutaly<delimiter>v dál táhnoucí se lány luk,<delimiter>chlad hájů, v nichž si vánky hrály,<delimiter>a na potoce vlnek zvuk,<delimiter>už třetí den však háj, chlum bílý<delimiter>i s polnostmi ho nebavily<delimiter>a budily v něm ospalost.<delimiter>Hned nato pochopil náš host:<delimiter>i venkov nudný je v své kráse,<delimiter>byť bez bálů a promenád,<delimiter>paláců, veršů, karet snad.<delimiter>A chandra sáhla po něm zase<delimiter>a táhla za ním jako stín,<delimiter>jak věrný pohled manželčin.
<h1>LV</h1>
Já zrodil se pro život klidný,<delimiter>jenž v ticho vsí spí ponořen.<delimiter>Tam zvučněj zní hlas lyry vlídný,<delimiter>tam živěji plá tvůrčí sen.<delimiter>Tam, dobré nečinnosti oddán,<delimiter>nad pustým jezerem se toulám,<delimiter>můj zákon far niente zní.<delimiter>Tam, duše má, najdeme vždy<delimiter>svou svobodu a sladkou něhu:<delimiter>čtu málo, zato mnoho spím,<delimiter>větrné slávy nelovím.<delimiter>Cožpak jsem v zašlých roků běhu<delimiter>v své nečinnosti naivní<delimiter>neprožil nejšťastnější dni?
<h1>LVI</h1>
Mne květy, láska v háji stinném<delimiter>a ves a klid vždy vábily.<delimiter>Vždy mezi mnou a Oněginem<delimiter>rád zdůraznil bych rozdíly,<delimiter>by jednou čtenář posměvačný,<delimiter>či popletených klevet lačný<delimiter>původce, luště po letech,<delimiter>co divného v mých verších těch,<delimiter>bezbožně nemoh opakovat,<delimiter>že portrét jsem si načmáral<delimiter>jak Byron, pyšný lyry král,<delimiter>jako by básník nemoh snovat<delimiter>verš o pracizí podobě<delimiter>a nepsat jenom o sobě.
<h1>LVII</h1>
Jen krátce. Básník odjakživa<delimiter>se stápí v lásky iluzích.<delimiter>Tvar milovaných věcí splývá<delimiter>mi v sen a tajný obraz jich<delimiter>má duše uschráněla v taji.<delimiter>Pak v dechu Múzy ožívají.<delimiter>Tak bezstarostně opěval<delimiter>jsem děvče z hor, svůj ideál,<delimiter>i zajatkyně od Salgira.<delimiter>A teď co chvíli tajemně<delimiter>se právem přátel ptáte mě:<delimiter>„Rci, o kom blouzní tvoje lyra?<delimiter>Které z těch dívek žárlivých<delimiter>věnuješ lyry pláč a smích?
<h1>LVIII</h1>
Čí pohled, jenž tě inspiroval,<delimiter>tě za tvůj zádumčivý rým<delimiter>dojemnou přízní obdaroval?<delimiter>A koho zbožnils veršem svým?“ —<delimiter>Ó, pranikoho, druzi moji!<delimiter>V své teskné lásky nepokoji<delimiter>já bez útěchy zůstal jsem.<delimiter>Je blažen, kdo v snu horečném<delimiter>spjal lásku s rýmem; on tak zdvojil<delimiter>svou lyru svatě blouznivou,<delimiter>jda za Petrarkou cestou svou,<delimiter>i muka srdce upokojil<delimiter>a slávou též se ověnčil.<delimiter>Já v lásce němý hňup však byl.
<h1>LIX</h1>
Pryč láska je. Leč slyším Múzu,<delimiter>jež sklonila se k vyschlým rtům.<delimiter>Svoboden, znovu hledám drúzu<delimiter>tajemných zvuků, citů, dum.<delimiter>Když píši, srdce nestýská si,<delimiter>a pero — zapomnělo asi —<delimiter>už nerýsuje na papír<delimiter>tvář za tváří a nožek vír;<delimiter>žár z popela už nezaplane.<delimiter>Stesk cítím sic, však nepláči<delimiter>a brzy, brzy zatlačí<delimiter>den stopy bouře z duše štvané.<delimiter>Pak s eposem svým začnu hned.<delimiter>Bude mít zpěvů dvacet pět.
<h1>LX</h1>
Už promýšlel jsem formu plánu,<delimiter>už hrdina mnou pokřtěn byl.<delimiter>A zatím v práci na románu<delimiter>jsem první hlavu dokončil.<delimiter>Zrak často textem přísně pluje.<delimiter>Leccos se, pravda, neshoduje,<delimiter>však měniti nic nehodlám.<delimiter>Cenzuře dlužný obol dám;<delimiter>ať kritik hodně potravy má,<delimiter>čta knihu mou. Pak piš, co chceš!<delimiter>Spěš tedy k něvským břehům, spěš,<delimiter>novorozená básni ty má!<delimiter>To budiž slávy přídavek —<delimiter>hluk, žvást a hodně nadávek.
<h1>Hlava druhá</h1>
<i>Ó rus!</i><delimiter>Horatius<delimiter><i>Ó Rus!</i>
<h1>I</h1>
Ves, na níž Oněgin mřel nudou,<delimiter>je z oněch koutů plných krás,<delimiter>za které nebi díky budou<delimiter>pět idylici v každý čas.<delimiter>Dům statkářův stál o samotě,<delimiter>ochráněn vrchem proti psotě<delimiter>a s pěknou říčkou v průčelí.<delimiter>V dál před ním luhy prostřely<delimiter>svých lučin květ, svá zlatá pole,<delimiter>a za nimi zříš vísky spát<delimiter>a obraz pasoucích se stád,<delimiter>a v hustých klenutích svých dole<delimiter>se rozšuměl kout zahrady<delimiter>pro zádumčivé dryády.
<h1>II</h1>
Ctihodný zámek vybudován<delimiter>byl v přesném slohu vzorů svých,<delimiter>po starém vkusu zevnitř chován<delimiter>byl v klidných, trvalých svých zdích.<delimiter>Tu každý pokoj vysoký je,<delimiter>v salonu hedvábí zdi kryje,<delimiter>krb pestrý všade, portréty<delimiter>všech carů stěny posety.<delimiter>To všechno nyní zestaralo,<delimiter>viselo, stálo malátně.<delimiter>Můj drahý přítel ostatně<delimiter>se o to staral strašně málo<delimiter>a zíval, unuděný brach,<delimiter>v starých i v módních komnatách.
<h1>III</h1>
Sám pro pokoj se rozhod, dí mi,<delimiter>kde starý morous před ním žil,<delimiter>po čtyřicet let s komornými<delimiter>se hádal, v okně mouchy bil.<delimiter>Vše prosté tu: dubové stropy,<delimiter>skříň, divan, stůl a ani stopy<delimiter>skvrn po inkoustu nevidět.<delimiter>Oněgin zotvíral vše hned:<delimiter>tu účty, na nichž saze lpěly,<delimiter>zde zaprášené sklenice,<delimiter>tam láhve s moštem lepí se,<delimiter>i kalendář tu zplesnivělý.<delimiter>Na jiné knihy stařec prý<delimiter>v své práci neměl chuť a kdy.
<h1>IV</h1>
Oněgin, sám v zámeckém chladu,<delimiter>jen aby čas mu ušel líp,<delimiter>vše zařídit po novém řádu<delimiter>hned učinil si vážný slib.<delimiter>V samotě, hodné filozofa,<delimiter>on starou robotu si troufá<delimiter>v desátek lehký proměnit.<delimiter>Tím naklonil si rabský cit,<delimiter>hněv zato padl na souseda;<delimiter>i soptil v egoismu svém<delimiter>nad Evženovým zločinem.<delimiter>Druhý jen rty k úsměšku zvedá<delimiter>a kdečí nářek stejný je:<delimiter>Ten blázen nebezpečný je.
<h1>V</h1>
Návštěvy hrnuly se sice<delimiter>v dnech prvních za Oněginem.<delimiter>Leč pak, jak zaslech ze silnice<delimiter>třesk kočárů, hned úprkem<delimiter>hnal za statek hostitel milý,<delimiter>kde hřebce mu už připravili.<delimiter>Dotčení hosté, dobře tak,<delimiter>už nikdy nepřijeli pak.<delimiter>„Je hulvát,“ pomlouvali prudce,<delimiter>„potrhlý zednář. Pije jen<delimiter>červené víno celý den!<delimiter>A dámám líbat nechce ruce.<delimiter>Jen ne dí, nikdy prosím ne,“<delimiter>ho pomlouvali společně.
<h1>VI</h1>
V svou ves se uchýlil v té době<delimiter>i jiný statkář, by tu žil.<delimiter>A stejně zlou kritiku sobě<delimiter>hned u sousedů vysloužil.<delimiter>Vladimír Lenskij zval se jménem,<delimiter>duch göttingenský byl mu věnem.<delimiter>Byl básník, ale mladý přec<delimiter>a krasavec a kantovec.<delimiter>Ze zamlžené Germanie<delimiter>si přivez učenosti díl<delimiter>a svobodomyslný byl,<delimiter>duch vášnivý, jenž ve snu žije<delimiter>a nadšeně vždy uvěří,<delimiter>mávaje černou kadeří.
<h1>VII</h1>
Svět chladný s rozvratem svých mravů<delimiter>mu duši ještě nezmrazil.<delimiter>Ta koupala se ještě v splavu<delimiter>přátelských slov, milostných chvil.<delimiter>Byl srdcem naivní až běda,<delimiter>pln naděje, jež vzdychat nedá,<delimiter>a lesklé světa novoty<delimiter>bral s důvěrou, pln dobroty.<delimiter>Byl mlád. Sladkými vidinami<delimiter>zaháněl nejistotu svou.<delimiter>A smysl života ho mámí<delimiter>svou přitažlivou hádankou.<delimiter>Byť hlava se z ní točila,<delimiter>přec zázrak, zázrak tušila.
<h1>VIII</h1>
I věřil, že by duše rodná<delimiter>hned splynula s ním nejraděj,<delimiter>že čeká na něj nesvobodná,<delimiter>by zjasnil její beznaděj.<delimiter>I věřil při své úctě k slovu,<delimiter>za jeho čest i do okovů<delimiter>že půjde druh; a bez gesta<delimiter>že klevetníka potrestá;<delimiter>že každému z nás předurčeni<delimiter>jsou požehnaní přátelé,<delimiter>……………………………………
<h1>IX</h1>
A jeho čistá láska k štěstí<delimiter>a jeho soucit, jeho hněv,<delimiter>jed v sladké slávy ratolesti<delimiter>už dávno jitřily mu krev.<delimiter>On s lyrou procházel kus světa;<delimiter>pod nebem Schillera a Goetha,<delimiter>jich poetickým plamenem,<delimiter>ach, duše zahořela v něm.<delimiter>A umění Múz povznesené<delimiter>on nezahanbil, blažený;<delimiter>a v jeho písních zamčený<delimiter>vždy zpíval cit, jenž v hloub se klene,<delimiter>zpěv panenského večera,<delimiter>prostoty vážná nádhera.
<h1>X</h1>
Poslušen lásky, lásku zpíval<delimiter>a v jeho písni svítil jas,<delimiter>jak v prosté dívčině dum příval,<delimiter>jak dětský sen, jak luna zas,<delimiter>bohyně záhad, něžných lkání,<delimiter>když plyne čistou nebes plání.<delimiter>Pěl loučení i těžký žal,<delimiter>stesk neurčita, mlhy dál,<delimiter>a romantické růže zpíval.<delimiter>A zpíval dálné končiny,<delimiter>kde dlouho v lůně tišiny<delimiter>se do svých vlastních slzí díval.<delimiter>A zpíval zvadlý žití květ,<delimiter>stár téměř osmnácte let.
<h1>XI</h1>
Na vsi, kde ducha v jeho tváři<delimiter>jen Oněgin moh ocenit,<delimiter>Lenskému brzo se statkáři<delimiter>se zprotivilo pustě pít,<delimiter>i prchal jejich opilosti,<delimiter>jich rozumářské tlachavosti<delimiter>o senoseči, o víně<delimiter>a o psincích a rodině.<delimiter>Nu, neplýtvali ve své řeči<delimiter>poetickými výrazy<delimiter>a vtipu, umu obrazy,<delimiter>ba ani slušností zvlášť větší;<delimiter>než hovor jejich milých žen<delimiter>byl ještě méně vybroušen.
<h1>XII</h1>
Že bohat byl a krásný taky,<delimiter>jak ženich býval Lenskij zván.<delimiter>To už je zvyk. A matek zraky<delimiter>byl pilně dcerám namlouván<delimiter>ten poloruský soused sporý.<delimiter>Jen někam vešel, rozhovory<delimiter>se ihned točí k problému,<delimiter>jak nudno neženatému.<delimiter>Zvou souseda již k samovaru<delimiter>a Duňa koflík nalívá,<delimiter>i nutí ji, ať zazpívá.<delimiter>Pak s doprovodem na kytaru<delimiter>Dunička piští (Bože můj!):<delimiter>Dnes večer pod okýnkem stůj!
<h1>XIII</h1>
Jenomže Lenskij ani stínem<delimiter>nejevil touhu pouta nést,<delimiter>spíš chtělo se mu s Oněginem<delimiter>od srdce rozhovory vést.<delimiter>I sešli se. Vlna a kámen,<delimiter>verše a próza, led a plamen<delimiter>jsou sotva si tak vzdáleny.<delimiter>Ten skeptický, ten nadšený,<delimiter>se spolu nejdřív nudívali.<delimiter>Pak zvykli si, pak zapláli,<delimiter>co den se navštěvovali<delimiter>a nerozlučnými se stali.<delimiter>Tak lidé — pravdu chcete-li,<delimiter>se z dlouhé chvíle přátelí.
<h1>XIV</h1>
My však i tohle sotva známe.<delimiter>Ba, znechuceni všedností,<delimiter>za nuly všechny lidi máme<delimiter>a sebe za osobnosti.<delimiter>Hrajem si na Napoleony<delimiter>a lidských tváří miliony<delimiter>jsou pro nás pouhou podnoží.<delimiter>Cit, ten už člověk odloží.<delimiter>Evžena snést lze líp než jiné,<delimiter>neb byť i lidi dobře znal<delimiter>a celkem jimi pohrdal,<delimiter>k pravidlu výjimka se vine:<delimiter>zas jiné uměl ocenit<delimiter>a v cizí svět se uměl vžít.
<h1>XV</h1>
S úsměvem na Lenského zírá.<delimiter>Básníkův hovor vzrušený<delimiter>a soudů vratká ještě míra<delimiter>a pohled věčně nadšený —<delimiter>tím vším se octl v světě novém;<delimiter>i nerušil ho ani slovem,<delimiter>jež zmrazilo by jeho cit.<delimiter>A chápal: k čemu pohoršit<delimiter>to štěstí chvíle v snu jen stálé?<delimiter>I beze mne mu přijde čas,<delimiter>ať zatím žije, věří v nás,<delimiter>ať věří v světy dokonalé.<delimiter>Promiňme horké blouznění<delimiter>mladému bludu v plameni.
<h1>XVI</h1>
Spor vždy se vracel mezi nimi<delimiter>a vždy se debatovalo.<delimiter>Národy se zákony svými,<delimiter>objevy vědy, dobro, zlo,<delimiter>pověry, jež čas nerozdrtí,<delimiter>tajemná přitažlivost smrti,<delimiter>svět s osudem, vše v směsici<delimiter>šlo před dvou soudců stolici.<delimiter>Poeta pod přilbou své hřívy<delimiter>pak opět s žárem, s výkřiky<delimiter>čet ze severní epiky<delimiter>a Evžen, přítel přívětivý,<delimiter>byť zrovna mnoho nechápal,<delimiter>mu pozorně vždy naslouchal.
<h1>XVII</h1>
Nejraděj na samotě tady<delimiter>o vášních ovšem mluvili.<delimiter>Zbaviv se jejich krutovlády,<delimiter>Oněgin, jehož znavily,<delimiter>měl po nich přízvuk stesku v hlase.<delimiter>Je blažen ten, kdo vykoupá se<delimiter>v svých vášních, by jim sbohem dal.<delimiter>Víc blažen, kdo jich nepoznal,<delimiter>kdo lásku léčil útěkem z ní<delimiter>a smíchem hněv. Kdo prožíval<delimiter>se ženou, přáteli svůj žal,<delimiter>jenž žárlivce tak krutě vězní,<delimiter>kdo dědictví své po předcích<delimiter>neprokarbanil v kartách lstných.
<h1>XVIII</h1>
Když doplujeme pod prapory<delimiter>k dnům moudrým, v nichž mír plápolá,<delimiter>když zhasne vášní plamen chorý<delimiter>a úsměch jen v nás vyvolá<delimiter>křeč svévolná, vzruch opožděný,<delimiter>naivní echo dávné scény,<delimiter>svých strastí odhodivše kříž,<delimiter>teď rádi nasloucháme již,<delimiter>jak cizí vášně kolem vanou,<delimiter>by v srdcích nám jen dozněly.<delimiter>Tak invalida zvetšelý<delimiter>svůj sluch ochotně stáčí stranou,<delimiter>kde mladý borec nesmělý<delimiter>se svěřuje v sluch příteli.
<h1>XIX</h1>
Však zato rozhořelá mladost<delimiter>nic nedovede skrýt, nic lhát!<delimiter>Svůj odpor, lásku, žal i radost<delimiter>vždy ochotna je vyžvatlat.<delimiter>Jak ten, jenž lásku svou už zmařil,<delimiter>naslouchal Evžen s vážnou tváří,<delimiter>když básník na pospas mu dal<delimiter>své srdce, lásku svou a žal.<delimiter>Jak jenom důvěřivost svádí<delimiter>nás k hloupé upřímnosti, žel!<delimiter>Oněgin lehce vyzvěděl<delimiter>milostný román jeho mládí.<delimiter>Však běda: příběh citový<delimiter>nic nového nám nepoví.
<h1>XX</h1>
Ach, miloval, jak dnes už znova<delimiter>rád nelze mít! Jak šílená<delimiter>je dnes jen duše básníkova,<delimiter>k snům velké lásky určená.<delimiter>Zas věčně táž blouznivost dlouhá,<delimiter>zas věčně tatáž stará touha,<delimiter>zas věčně tentýž stejný žal!<delimiter>A ani zmrazující dál<delimiter>a léta s rozluky své hrůzou<delimiter>a dálný svět, jenž krásný je,<delimiter>ba ani filosofie,<delimiter>ba ani sladké lekce s Múzou<delimiter>v něm nedovedly přetavit<delimiter>panenským ohněm vzňatý cit.
<h1>XXI</h1>
Jak hocha ještě uchvátila<delimiter>ho Olga. Svědkem zábav byl,<delimiter>v nichž vyrostla ta malá víla,<delimiter>o jejíž lásce sladce snil.<delimiter>Zřel pod stromy, jak dívka milá<delimiter>na lukách věnečky si vila,<delimiter>a rodiče a přátelé<delimiter>už viděli je v kostele.<delimiter>V luk, hájů požehnaném klínu,<delimiter>jsouc krásná v nevinnosti své,<delimiter>již strážný matčin pohled zve,<delimiter>jak konvalinka kvetla v stínu,<delimiter>v němž němé trávy ukryly<delimiter>ji před včelami, motýly.
<h1>XXII</h1>
To ona snílka obdařila<delimiter>přec vzruchem první mladosti.<delimiter>Myšlenka na ni rozvířila<delimiter>v něm první struny radosti.<delimiter>Sbohem, vy zářivé sny rána!<delimiter>Zamiloval si stínem stlaná<delimiter>zákoutí samot, němou zem<delimiter>a noc a hvězdy s měsícem.<delimiter>A lunu zvlášť, tu lampu výší,<delimiter>jíž oba věnovali jsme<delimiter>sta procházek v tmě soumračné<delimiter>i slz, jež tajná muka tiší.<delimiter>Teď ovšem, teď v ní vidím jen<delimiter>náhražku matných luceren.
<h1>XXIII</h1>
Vždy poslušná, vždy skromná byla,<delimiter>vždy jako jitro zářivá,<delimiter>jak básníkův svět prostomilá,<delimiter>jak pocel, jenž se rozplývá;<delimiter>a modré oči barvy nebe<delimiter>a smích, jímž ověnčila sebe,<delimiter>a gesta, hlas a útlý pás,<delimiter>vše na Olze… vše stejné as<delimiter>jak v románech. Tam zobrazení<delimiter>je její. Portrét milý tak.<delimiter>I já jej rád měl. Nyní však<delimiter>mě nudí nad vše pomyšlení.<delimiter>A teď, už dlouho o tom sním,<delimiter>vám starší sestru vylíčím.
<h1>XXIV</h1>
Nuž začíná se nová scéna,<delimiter>v níž představím vám Taťánu.<delimiter>Já poprvé snad toho jména<delimiter>jsem směle užil v románu.<delimiter>Proč ne? Je příjemné a zvučné.<delimiter>Je ovšem, vím to, nerozlučné<delimiter>s představou nevolnických žen<delimiter>a s množstvím starobylých jmen.<delimiter>Než přiznejme, že velmi málo<delimiter>se vkusnosti, zvlášť ve jménech<delimiter>(neřku-li v různých verších těch),<delimiter>nám od osvěty dostávalo.<delimiter>Jen strojenosti, té až až<delimiter>dnes v Rusku u vzdělanců máš.
<h1>XXV</h1>
Tož Taťánou ji zvou. A věru,<delimiter>bez krásy, tváře ruměné,<delimiter>jež obdařily druhou dceru,<delimiter>kdo všimne si ji, vzpomene?<delimiter>Divoká, teskná, mlčenlivá,<delimiter>jak plachá lesní laň se dívá,<delimiter>a mezi svými bezmála<delimiter>jak cizí se vždy chovala.<delimiter>Za svého dětství přec jen s dětmi<delimiter>si nikdy družně nehrála<delimiter>a otci, matce vtiskala<delimiter>jen nechtíc polibek vždy letmý<delimiter>a často sama celý den<delimiter>sedala mlčky u kamen.
<h1>XXVI</h1>
A zádumčivost, družka její<delimiter>od prvních let, od prvních zim,<delimiter>jí krášlila i v beznaději<delimiter>tok venkova svým zasněním.<delimiter>Ty něžné prsty vždy se střehly<delimiter>dotknouti vyšívání, jehly,<delimiter>a ornamenty z hedvábí<delimiter>tkát do plátna ji nevábí.<delimiter>Jak se chuť vládnout rodí vždycky?<delimiter>Děťátko s loutkou poslušnou<delimiter>se učí žertem, lehkou hrou<delimiter>být způsobné — toť zákon lidský.<delimiter>A podle vzoru maměnky<delimiter>zas komanduje panenky.
<h1>XXVII</h1>
Než Taťána v těch letech loutku<delimiter>do rukou nikdy nebrala.<delimiter>O městě, módě si v svém koutku<delimiter>s ní pranic nepovídala.<delimiter>K hrám dětským lhostejná vždy byla;<delimiter>když zato zima přikvačila,<delimiter>strašlivé báje v nočních tmách<delimiter>kouzelný vzbouzely v ní strach.<delimiter>Když stará chůva svolávala<delimiter>kruh malých družek Olžiných<delimiter>a po louce se honil smích,<delimiter>jen Taťána si nezahrála<delimiter>a omrzele hleděla,<delimiter>jak tlupa kolem letěla.
<h1>XXVIII</h1>
Sedala ráda na balkónu,<delimiter>na úsvit jitra čekajíc,<delimiter>co po blednoucím nebesklonu<delimiter>proud hvězd se propadával v nic<delimiter>a vítr, časný věštec rána,<delimiter>vál v dál přes pole zaoraná,<delimiter>proudilo světlo v země klín.<delimiter>Když v zimě dlouhý noční stín<delimiter>se pyšně na půl světa dívá<delimiter>a dlouho jako v temnici<delimiter>při zamlženém měsíci<delimiter>si líný východ odpočívá,<delimiter>Taťána, zvyklá brzo vstát,<delimiter>si rozsvěcela v temný chlad.
<h1>XXIX</h1>
Čtla záhy román po románu,<delimiter>jež nahrazovaly jí svět.<delimiter>Do Richardsona zahrabánu<delimiter>ji zříš a Rousseau též ji plet.<delimiter>Taťánin otec, z gruntu dobrý,<delimiter>nepatřil duchem mezi obry,<delimiter>však v knihách škody neviděl,<delimiter>aniž kdy touhu čísti měl.<delimiter>Za pouhou hru je vždycky míval<delimiter>a nezatoužil celý věk<delimiter>se podívati na svazek,<delimiter>jenž v lůžku dceřině se skrýval.<delimiter>A Richardson to přece byl,<delimiter>jenž manželku mu pobláznil.
<h1>XXX</h1>
Ta milovala Richardsona<delimiter>ne proto, že by četla v něm,<delimiter>ne proto, že pro Grandissona<delimiter>by pohrdala Lovelacem,<delimiter>však proto, že je nejraději<delimiter>moskevská sestřenice její<delimiter>mívala, kněžna Alina.<delimiter>Jak na ty doby vzpomíná!<delimiter>Nevěstou byla tehdá sice,<delimiter>však vzdychávala po druhém,<delimiter>jenž srdcem, ba i rozumem<delimiter>jí po chuti byl mnohem více.<delimiter>Ten Grandisson byl slavný pán,<delimiter>hráč, floutek, gardy kapitán.
<h1>XXXI</h1>
Jak on i ona oblékala<delimiter>se slušivě a podle mód.<delimiter>Ani se ovšem nenadála<delimiter>a k vdavkám přinutil ji rod.<delimiter>A bodrý muž, by zmírnil smutek,<delimiter>ji odvez rychle — moudrý skutek —<delimiter>v svou vesnici, kde manželka,<delimiter>jež zoufala si, tajně lká<delimiter>a ducha nabývajíc zase,<delimiter>div rozvésti se nedala;<delimiter>pak pro domácnost zaplála<delimiter>a zvykla, upokojila se.<delimiter>Vždyť zvyk nám shůry seslán byl,<delimiter>aby nám štěstí nahradil.
<h1>XXXII</h1>
Stesk, pro nějž léku nebylo jí,<delimiter>byl zvykem zpola zahlazen.<delimiter>Je něco však, co zcela hojí.<delimiter>Toť objev hodný moudrých žen,<delimiter>jež uvažují s myslí chladnou:<delimiter>tajemství, kterak samovládnou<delimiter>moc nad mužem si osvojit.<delimiter>V něm došla míru, našla klid.<delimiter>Pak péče o dům v ní jen hrála,<delimiter>špižírnu, účty řídila,<delimiter>rekrutům hlavy holila,<delimiter>solila houby, lázně brala<delimiter>a neptajíc se manžela<delimiter>natlouci služkám uměla.
<h1>XXXIII</h1>
Kdys v alba něžných dívek psala<delimiter>svou krví, celou duší svou.<delimiter>Praskovju Polinou radš zvala,<delimiter>mluvila řečí zpěvavou;<delimiter>korzety měla velmi úzké<delimiter>a po francouzsku hlásky ruské<delimiter>uměle nosem říkala;<delimiter>však brzo toho nechala:<delimiter>na korzet, alba, na Polinu<delimiter>už dávno myslit přestala<delimiter>a dávno nejmenovala<delimiter>Selinou hloupou Akulinu;<delimiter>i začla chodit v županu<delimiter>a v čepečku hned po ránu.
<h1>XXXIV</h1>
Muž upřímně ji milovával<delimiter>a v pevné důvěře k ní žil.<delimiter>Vždy předem za pravdu jí dával,<delimiter>v chalátu chodil, jed a pil.<delimiter>Tak klidně dni mu ubíhaly.<delimiter>Pak po večerech loudávali<delimiter>se k němu dobří sousedi.<delimiter>Ti na škrobenost nehledí<delimiter>a po domácku, vždyť se znali,<delimiter>zatímco Olga lila čaj,<delimiter>sklepali mnohý místní taj<delimiter>a navzájem si postýskali.<delimiter>Tak čas jim ušel. Ospalí,<delimiter>sousedé domů spěchali.
<h1>XXXV</h1>
Za pomalého života si<delimiter>pradávné zvyky chránili.<delimiter>V hýřivé masopustní časy<delimiter>se u nich bliny smažily.<delimiter>Vždy dvakrát v rok půst držívali,<delimiter>pro kolotoče horovali,<delimiter>pro písně, pro veselice.<delimiter>Když lid v den svaté Trojice<delimiter>se na mši v ospalý mír hloubil,<delimiter>dojatě na svěcený květ<delimiter>tři slzy uronili hned.<delimiter>Kvas jako vzduch jim potřebou byl.<delimiter>A jídla na stůl pro hosti<delimiter>nosili podle hodností.
<h1>XXXVI</h1>
Tak stárli po celou tu dobu.<delimiter>Pak před manželem dokořán<delimiter>se otevřely dveře hrobu.<delimiter>A nový věnec byl mu dán.<delimiter>Smrt nalezla ho před obědem.<delimiter>I oplakaly před sousedem<delimiter>ho děti s věrnou manželkou<delimiter>a smutně na pohřeb mu jdou.<delimiter>Býval to prostý, dobrý bárin.<delimiter>A tam, kde leží jeho prach,<delimiter>náhrobní kámen hlásá, ach:<delimiter>„Smířený hříšník, Dmitrij Larin,<delimiter>služebník Páně, brigadýr,<delimiter>zde pod kamenem našel mír.“
<h1>XXXVII</h1>
Když ke svým penátům se vrátil<delimiter>Vladimír Lenskij v rodnou zem,<delimiter>navštívil hrob, v němž druha ztratil,<delimiter>a vzdych nad jeho popelem.<delimiter>Bylo mu teskno nad kamenem.<delimiter>„Poor Yorick!“ vzdych si dlouhým stenem.<delimiter>„On na rukou mě držíval.<delimiter>Jak často za dětství jsem hrál<delimiter>si s jeho očakovským řádem!<delimiter>On Olgu sliboval mi dřív<delimiter>a říkal: Zda se dočkám živ…?“<delimiter>A tesklivým se třesa chladem,<delimiter>Vladimír sedl si a psal<delimiter>mu na památku madrigal.
<h1>XXXVIII</h1>
I rodičům svým, žalem zmámen,<delimiter>zde psal kdys — jaká tesknota! —<delimiter>bolestnou rukou svoje Amen…<delimiter>Ach běda! V brázdách života<delimiter>za pokolením pokolení<delimiter>jdou, dozrají a v prach se mění<delimiter>po vůli Prozřetelna v tmách;<delimiter>a noví jim jdou po stopách.<delimiter>I dnešní povětrní lidé<delimiter>jdou, bujejí a k posledu<delimiter>se stísní ve hrob pradědů.<delimiter>A také náš čas přijde, přijde<delimiter>a naši vnuci jedenkrát<delimiter>i nás přitlačí v hlíny chlad!
<h1>XXXIX</h1>
Jen pijte, pokud času dosti,<delimiter>ten život lehký jako van.<delimiter>Rozumím jeho nicotnosti<delimiter>a nejsem k němu připoután.<delimiter>Zavírám oči před vidinou;<delimiter>však srdcem někdy přec jen plynou<delimiter>mi bludné hvězdy nadějí.<delimiter>Bez lehce světlých šlépějí<delimiter>bych nerad chtěl svět opustiti.<delimiter>Bdím, píši přec ne pro potlesk —<delimiter>a přesto zalká ve mně stesk<delimiter>svůj žalný úděl proslaviti,<delimiter>by hlásal mě, jak srdce tluk,<delimiter>alespoň jeden, jeden zvuk.
<h1>XL</h1>
Snad v něčím srdci zazní přece;<delimiter>a osud se svou perutí<delimiter>mé strofě nedá zhasnout v řece<delimiter>věčného zapomenutí.<delimiter>Snad — je to možná jen klam touhy —<delimiter>ukáže jednou prosťák pouhý<delimiter>můj portrét, jejž jsem proslavil,<delimiter>a řekne: Hle, to básník byl.<delimiter>Ber tedy díky moje vždycky,<delimiter>ctiteli mírných Aonid,<delimiter>v němž srdce nepřestalo bít<delimiter>pro básní mých zpěv etherický,<delimiter>ty, jehož vlídná ruka kdy<delimiter>pohladí laury starcovy.
<h1>Hlava třetí</h1>
<i>Elle était fille, elle était amoureuse.</i><delimiter>Malfilâtre[* Byla dívka, byla zamilovaná. Malfilâtre]
<h1>I</h1>
„Kam? Tihle básníci jsou pěkní!“<delimiter>— Buď zdráv, Evžene, pospíchám. —<delimiter>„Já nedržím tě. Jen mi řekni,<delimiter>kam jezdíš vždycky večer. Kam?“<delimiter>— Jdu k Lariným. — „To divím se ti.<delimiter>Jak možno takhle ubíjeti<delimiter>svůj každý večer, den co den?“<delimiter>— I jdi! — „Nechápu. Řekni jen,<delimiter>že nemýlím se ani trochu:<delimiter>prostinká ruská rodina<delimiter>a věčná zavařenina<delimiter>a hrozné pohostinství, hochu,<delimiter>a nekonečný nudný tlach<delimiter>o dešti, lnu a o kravách…“
<h1>II</h1>
— V tom přece není pranic zlého. —<delimiter>„Jen nuda, hochu, přisámbůh.“<delimiter>— Jsem syt módního světa tvého,<delimiter>mně domácí se líbí kruh,<delimiter>kde mohu… — „Zase pastorále!<delimiter>Než nebudem se hádat dále.<delimiter>Ty jedeš. Lze jen litovat.<delimiter>A poslyš. Nemohl bych snad<delimiter>poznati předmět tvého smutku,<delimiter>tvých radostí a neklidu,<delimiter>tvé poezie Phillidu?<delimiter>Představ mně ji.“ — Toť žert? — „Ne, vskutku!“<delimiter>— Jak rád! — „A kdy?“ — Teď pravý čas.<delimiter>Ochotně jistě přijmou nás. —
<h1>III</h1>
„Tož jeďme.“ — Jeli, ujížděli,<delimiter>přijeli, hosti rozmilí.<delimiter>A všichni vítati je spěli<delimiter>a k omrzení hostili,<delimiter>jak káží zvyky. Ovšem kynou<delimiter>talířky se zavařeninou,<delimiter>a brusinkové šťávy džbán<delimiter>je na stůl stále podáván.<delimiter>……………………………………
<h1>IV</h1>
Nejkratší cestou jedou domů<delimiter>pak oba v pozdní hodinu.<delimiter>Proč nevyslechnout v stínu stromů<delimiter>rozhovor obou hrdinů?<delimiter>— Nu co, Evžene? Zíváš zase. —<delimiter>„To ze zvyku.“ — Dnes však, jak zdá se,<delimiter>jsi nějak zvláště unuděn. —<delimiter>„Ó kdež! Toť tvoje zdání jen.<delimiter>Jeď rychlej, Andrjuško, už tma je.<delimiter>Jaká to hloupá krajina!<delimiter>Slyš, mně se líbí Larina,<delimiter>je prostá, ale příjemná je,<delimiter>z těch starých, dobrých maminek.<delimiter>Brr, tahle šťáva z brusinek!
<h1>V</h1>
Slyš! Taťána, která to byla?“<delimiter>— Ta mlčenlivá, zastesklá<delimiter>jak Světlana. Nic nemluvila<delimiter>a k oknu ihned utekla. —<delimiter>„Což, tobě se ta menší líbí?“<delimiter>„Nu a…“ — Já tuhle chtěl bych, kdyby…<delimiter>nu kdybych básník byl jak ty.<delimiter>Ta Olga rysy bez vervy<delimiter>má, čpí mi van Dyckovým rájem,<delimiter>má červenou a plnou tvář<delimiter>jak téhle hloupé luny zář<delimiter>nad tímhle naším hloupým krajem.“<delimiter>Vladimír suše odkašlal<delimiter>a vůbec nemluvil už dál.
<h1>VI</h1>
A zatím příchod Oněgina<delimiter>k Lariným vzbudil velký vzruch.<delimiter>Kol vsi se hnula voda líná<delimiter>a výklady jen bzučel sluch.<delimiter>Ten hádá to, a ten zas jiné,<delimiter>šept domněnek kol statku plyne,<delimiter>že Taťána, ta přetichá<delimiter>už přece našla ženicha.<delimiter>Jiní už znali datum svatby<delimiter>a přát k ní chystali se jim,<delimiter>a nebyla-li, to je tím,<delimiter>že ženich módní prsten rád by.<delimiter>Lenského s Olgou v onen čas<delimiter>už dávno svázal lidu hlas.
<h1>VII</h1>
Taťána hněvala se sice<delimiter>na tyhle klepy. Tajně však<delimiter>se zardívaly její líce<delimiter>a maně přemýšlela pak.<delimiter>A v srdce myšlenka se vťala.<delimiter>Čas přišel, ona milovala.<delimiter>Tak oheň jara oživí<delimiter>zrnéčko padlé do nivy.<delimiter>Už dávno její fantasie,<delimiter>zlačnělá tesknou, něžnou hrou,<delimiter>hořela žízní osudnou<delimiter>po někom, k němuž srdce bije.<delimiter>A duše čekala, a v hruď<delimiter>se vetřel obraz. Čí? Bůh suď.
<h1>VIII</h1>
A dočkala se. Procitlýma<delimiter>očima ví: toť on, toť on!<delimiter>A jeho jen, žel, vidí jima,<delimiter>a její den i noc, snu ston<delimiter>je pln ho; dívce okouzlené<delimiter>vše jenom jeho připomene<delimiter>vždy poznovu. Řeč laskavá<delimiter>teď mrazivou ji nechává,<delimiter>i oči služky starostlivé.<delimiter>I hosty vítá s nechutí<delimiter>a k hovoru je nenutí<delimiter>a nenávidí z duše snivé,<delimiter>jíž láska táhne nad hlavou,<delimiter>přítomnost jejich zdlouhavou.
<h1>IX</h1>
A s jakým zájmem, s jakou chutí<delimiter>teď rozkošné čte romány!<delimiter>Jak pije do zapomenutí<delimiter>klam citů začarovaný!<delimiter>Jak šťastná síla obraznosti<delimiter>vše zkrášlí, všechny chyb jich zprostí!<delimiter>A Wolmar, milec Juliin,<delimiter>Malek Adhel, rek Cottinin,<delimiter>i Werther, smrti zasvěcený,<delimiter>i Grandisson ten skvělý zas,<delimiter>jenž kolikráte uspal nás,<delimiter>se slili ve snu jedné ženy<delimiter>v jediný obraz, v jeden stín —<delimiter>vždy byl to Evžen Oněgin.
<h1>X</h1>
S románem v ruce, zcela vžila<delimiter>se ve své vzory Taťána.<delimiter>Clarissou, Julií též byla<delimiter>na toulkách lesem od rána,<delimiter>a Delfinou se cítíc zase,<delimiter>s neblahou knihou toulává se,<delimiter>v ní hledá vlastní tajný sen,<delimiter>jenž ze srdce se line ven,<delimiter>a její vzdechy v knize loví<delimiter>všech cizích vášní ohlasy;<delimiter>blouznivě předříkává si<delimiter>list, posílaný hrdinovi…<delimiter>Leč Evžen, cokoli byl on,<delimiter>dojista nebyl Grandisson.
<h1>XI</h1>
Sloh drže v ladném, vážném stínu,<delimiter>ohnivý tvůrce kdysi dbal,<delimiter>by vrh nám pohled na hrdinu<delimiter>jak na úplný ideál.<delimiter>Rek jeho vždy, ač lásku sklízel,<delimiter>měl se zločinci mnohou svízel,<delimiter>přetékal citem, moudrostí<delimiter>a vnější přitažlivostí.<delimiter>Vždy čistou vášní hořel jistě<delimiter>a v čestném boji desetkrát<delimiter>byl ochoten všanc život dát —<delimiter>a vzadu na posledním listě…<delimiter>zločince stihl přísný trest<delimiter>a dobro odměněno jest.
<h1>XII</h1>
Však my jak v mlze jsme teď, běda,<delimiter>morálka nudí bez mezí,<delimiter>a dnešní čtenář v knize hledá<delimiter>jen krásný hřích, jenž vítězí.<delimiter>Britanská Múza báchorkami<delimiter>sny nedospělé dívky mámí,<delimiter>vkus Byronův jí udělal.<delimiter>Teď Vampyr se jí modlou stal<delimiter>a Melmoth, tulák zamračený,<delimiter>či Korzár nebo Věčný Žid<delimiter>a Sbogar podemílá klid<delimiter>tajemstvím okouzlené ženy.<delimiter>A romantický žal se skví<delimiter>i na zoufalém sobectví.
<h1>XIII</h1>
Přátelé, jaký smysl má to?<delimiter>Snad z vůle nebes přestanu<delimiter>být básníkem a nový zato<delimiter>běs vstoupí ve mne. Zamanu<delimiter>si přes to, že se Foibos zhrozí,<delimiter>psát nízkým slohem krotké prózy.<delimiter>A vesel, překvapím svou zem<delimiter>pak staromódním románem.<delimiter>V něm zločin, jenž se v mukách svíjí,<delimiter>vám hrůzně líčit nebudu.<delimiter>Jen příběh prostých osudů<delimiter>a ruských rodin historii<delimiter>vám vypovím, a lásky vzdech,<delimiter>a mravy zbylé po dědech.
<h1>XIV</h1>
O prostých řečech otce, děda<delimiter>vám povím, ale nejvíce<delimiter>o starých lipách, pod něž sedá<delimiter>nad vodou mladá dvojice;<delimiter>o kleté žárlivosti vírech,<delimiter>o slzách, odluce a smírech;<delimiter>milencům rozejít se dám,<delimiter>než povedu je k oddavkám.<delimiter>Vzpomenu vášnivých slov lásky<delimiter>a řečí roztoužených chvil,<delimiter>jež na jazyk mi vyloudil<delimiter>u nohou milované krásky<delimiter>žár mladosti. Těch krásných vět,<delimiter>jimž odvykl jsem od těch let!
<h1>XV</h1>
Já s pláčem přihlížím tvé muce,<delimiter>Taťáno, Táňo rozmilá!<delimiter>Módnímu tyranovi v ruce<delimiter>ty osud svůj jsi vložila.<delimiter>Ty zahyneš. Však dříve, drahá,<delimiter>po temném štěstí ještě sahá<delimiter>tvá zaslepená naděje.<delimiter>Poznáváš něhy záchvěje<delimiter>a piješ kouzelný jed přání,<delimiter>jež vzdech ti loudí na ústa;<delimiter>tam všude loubí vyrůstá,<delimiter>jež šťastná shledání tvá chrání.<delimiter>A před očima všude již<delimiter>stín osudného svůdce zříš.
<h1>XVI</h1>
Taťána, běda, nemá stání,<delimiter>rozsévá pod stromy svůj žal.<delimiter>Pojednou oči v přemítání<delimiter>jí strnou, nemůže jít dál.<delimiter>Hruď dme se jí a v bledé tváři<delimiter>jí na okamžik plamen září,<delimiter>blesk do očí, v sluch šum jí leh<delimiter>a v hrdle přiškrcený dech.<delimiter>Noc nastává; a luna loví<delimiter>ospalé vlny života.<delimiter>A slavík, slavík klokotá<delimiter>do zamlžených korun v křoví.<delimiter>Nemohouc usnout, černou tmou<delimiter>Taťána volá chůvu svou.
<h1>XVII</h1>
„Nemohu, ňáňo, spát v tom dusnu.<delimiter>Otevři okno. A pojď blíž.“<delimiter>— Co je ti? — „Povídej, než usnu.<delimiter>O starých časech něco, víš?“<delimiter>— A co jen, Táňo? Znávala jsem<delimiter>sic všelijaké báje časem,<delimiter>jak víly v lese tančily,<delimiter>jak zlí duchové strašili.<delimiter>A teď jsem, Táňo, zapomněla.<delimiter>Jsou to přec léta. Inu, čas<delimiter>a stáří všecko splete v nás. —<delimiter>„Nu, však ty víš… jen kdybys chtěla…<delimiter>(o vílách přece nechci nic)<delimiter>mi o své první lásce říc…“
<h1>XVIII</h1>
— Máš rozum, Táňo? My v ty časy<delimiter>přec neslýchaly o lásce.<delimiter>Nebožka tchyně by mě asi<delimiter>zabila v zuřivosti své. —<delimiter>„Jak jsi se tedy, ňáňo, vdala?“<delimiter>— A tak, Bůh chtěl, já poslouchala.<delimiter>Můj Váňa mladší byl než já,<delimiter>tenkráte třináctiletá.<delimiter>Dva týdny, šetřilo se časem,<delimiter>chodili svati. Na třetí<delimiter>už žehnal otec dítěti.<delimiter>Ze strachu hořce plakala jsem<delimiter>a s pláčem rozpletli mi cop.<delimiter>Tak vdávaly se za mých dob.
<h1>XIX</h1>
Pak mezi cizí odvedli mě…<delimiter>Ty ale neposloucháš již. —<delimiter>„Ach, ňáňo má, stesk umučí mě.<delimiter>Je mi tak těžko. Nevěříš?<delimiter>Chce se mi plakat. Ach, má hlava!“<delimiter>— Mé dítě, jistě nejsi zdráva…<delimiter>Pán Bůh se smiluj, zachraň nás!<delimiter>Chceš něco? Čekám na rozkaz…<delimiter>Svěcenou vodu máme doma…<delimiter>vždyť celá hoříš… pro Pána… —<delimiter>„Ne… jsem jen zamilována.“<delimiter>— Bůh budiž s tebou, holčičko má… —<delimiter>A drsná ruka rozchvěle<delimiter>křižuje Táňu po čele.
<h1>XX</h1>
„Jsem zamilována,“ zas hlásí<delimiter>své chůvě hořce Taťána.<delimiter>— Ach miláčku, ty nemocna jsi. —<delimiter>„Nech mě. Jsem zamilována.“<delimiter>A zatím luna ze své výše<delimiter>po bledé tváři sklouzla tiše<delimiter>a ulehla si v důvěře<delimiter>na rozpuštěné kadeře,<delimiter>na kapky slz, jež v očích svitly,<delimiter>i na oděnou prostince<delimiter>stařenku k mladé hrdince<delimiter>se sklánějící v dlouhé kytli;<delimiter>a v čarodějném přísvitu<delimiter>vzdychaly obě ženy tu.
<h1>XXI</h1>
Sen Taťánina srdce zapad<delimiter>v daleký, modrý luny svit.<delimiter>A myšlenkou jí šlehl nápad…<delimiter>„Jdi pryč. Chci samotu a klid.<delimiter>Jen z mého stolku všecko sejmi<delimiter>a papír s perem, ňáňo, dej mi,<delimiter>lehnu si brzo.“ V světnici<delimiter>při luně, němě zářící,<delimiter>s tvářemi v dlaních Táňa píše,<delimiter>v Evžena mění se jí svět<delimiter>a z lehce tryskajících vět<delimiter>nevinná dívčí láska dýše.<delimiter>A psaní, v letu napsané…<delimiter>Taťáno, kdo je dostane?
<h1>XXII</h1>
Znával jsem nedostupné krásky,<delimiter>studené, čisté jako led.<delimiter>Nevymodlíš si na nich lásky<delimiter>a těžko je jim rozumět.<delimiter>Já žasl nad tou módní pýchou,<delimiter>nad jejich nevinností lichou,<delimiter>a přiznám, prchal jsem jim hned,<delimiter>jako bych nad obočím čet<delimiter>jim s hrůzou nadpis nad Infernem:<delimiter>Kdo jdeš sem, bez naděje buď!<delimiter>Strach z lásky mají, leč i chuť<delimiter>děsiti muže v srdci černém.<delimiter>Snad ještě v Petrohradě též<delimiter>podobné dámy nalezneš.
<h1>XXIII</h1>
Já v kruhu dvorných nápadníků<delimiter>i jiné rozmarnice znal,<delimiter>lhostejně samolibé k vzlyku<delimiter>snů vášnivých i k proudům chval,<delimiter>než co jsem zjistil potom k zlosti?<delimiter>Když tvrdohlavou upjatostí<delimiter>své nápadníky zalekly,<delimiter>hned chytře zpět je přivlekly.<delimiter>Snad že to soucit jejich líček,<delimiter>snad že to přízvuk dokázal,<delimiter>když opět něžnější se zdál,<delimiter>a lehkověrný milovníček<delimiter>se slepě zas, než odplynou,<delimiter>hnal za marnou svou vidinou.
<h1>XXIV</h1>
Oč větší Taťánina vina?<delimiter>O to, že v milé prostotě,<delimiter>neznajíc šalby, uvěřila<delimiter>svým vlastním snům jak jistotě?<delimiter>Že milovala, aniž hrála,<delimiter>že celá touze své se vzdala,<delimiter>že ráda mít se nebojí,<delimiter>že nebe obdařilo ji<delimiter>i živou vůlí tvrdohlavou<delimiter>i fantazií bouřlivou<delimiter>i duší po svém myslivou<delimiter>i něžným srdcem, krví dravou?<delimiter>A křehkost vášně té že svět<delimiter>by nedovedl odpouštět?
<h1>XXV</h1>
Koketa ano řekne stěží,<delimiter>neb chladnou radost ze hry má.<delimiter>Taťána k lásce dětsky běží<delimiter>se zavřenýma očima.<delimiter>Neříká: dnes, dnes ne, až zítra —<delimiter>tím cenu lásky zmnožím zchytra,<delimiter>v síť polapím tím pevněji<delimiter>ješitnost; nejdřív nadějí<delimiter>ho popíchnu a pochybami,<delimiter>ať chvíli potrápí se host,<delimiter>pak podmaní ho žárlivost;<delimiter>neb jinak, unuděný námi,<delimiter>vítězný otrok hotoví<delimiter>se vždycky strhat okovy.
<h1>XXVI</h1>
Teď tíží mě však úkol jiný:<delimiter>bych uctil vlastenecký cit,<delimiter>Taťánin dopis do ruštiny<delimiter>vám budu muset přeložit.<delimiter>Žel, neznala se v pravopisu,<delimiter>neb nečtla ruských časopisů<delimiter>i špatně mluvíc po zvyku<delimiter>v svém rodném ruském jazyku.<delimiter>A tak jen francouzsky vždy psala.<delimiter>Co dělat! Opakuji vám:<delimiter>až dodnes láska našich dam<delimiter>se rusky vyznávati bála,<delimiter>až dosud řeč ta nezvyklá<delimiter>poštovní próze unikla.
<h1>XXVII</h1>
Vím: chtěli dámy donutiti<delimiter>číst rusky. Klobouk na stranu!<delimiter>Já neumím si představiti<delimiter>je číst v „Pořádném občanu“.<delimiter>Vy můžete to přece říci,<delimiter>básníci, v potu hříšných lící<delimiter>píšící tajně verše jim.<delimiter>Ty, jimž jste kladli k rýmu rým,<delimiter>ty, jimž jste srdce svá všanc dali,<delimiter>že všecky, jenom s námahou<delimiter>mluvíce rodnou řečí svou,<delimiter>vždy v rozpacích se zakoktaly,<delimiter>však cizí zato po chvíli<delimiter>se jako rodnou bavily.
<h1>XXVIII</h1>
Dej Bůh, bych nepotkal kdy v bále<delimiter>— mne strach již předem zalyká —<delimiter>seminaristu v žluté šále<delimiter>či v čepci akademika!<delimiter>Já bez chybičky v gramatice,<delimiter>jak bez úsměvu svěží líce,<delimiter>svou mateřštinu nemám rád.<delimiter>A možná, na mou škodu snad,<delimiter>že nových krásek pokolení,<delimiter>jež žurnálů hlas pobídne,<delimiter>brus ruštiny nám nabídne<delimiter>a v básní ctitelky se změní.<delimiter>Co já pak? Věřte, v sluchu mém<delimiter>vše zůstane zas při starém.
<h1>XXIX</h1>
Nedbalost v chybujícím slovu,<delimiter>zlý přízvuk, jímž řeč šidíme,<delimiter>po staru tlukot srdce znovu<delimiter>jen popožene v hrudi mé.<delimiter>Žel, kát se z toho nemám síly,<delimiter>mně galicismus bude milý<delimiter>jak prchlé mladosti mé hřích,<delimiter>jak Bogdanovič v básních svých.<delimiter>Než dost už. Čas je, abych spěchal<delimiter>k dopisu krasavice mé.<delimiter>Já slovo dal, a málem, ne —<delimiter>a málem bych už všeho nechal.<delimiter>Vždyť vím: ten něžný Parny dnes<delimiter>už do zapomenutí kles.
<h1>XXX</h1>
Básníku Hostin, temných smutků,<delimiter>kdybys tu se mnou ještě byl,<delimiter>já prosbou, neskromnou tak vskutku,<delimiter>můj drahý, bych tě zneklidnil,<delimiter>bys ve svůj verš, v své zpěvné vzněty<delimiter>přeložil cizozemské věty<delimiter>vášnivé dívky. Jak bych rád<delimiter>svá práva ti chtěl přenechat.<delimiter>Přijď, pokloním se ti, můj drahý…<delimiter>Však žel, on v stínech chmurných skal,<delimiter>odvyknuv srdcem dýmu chval,<delimiter>sám pod finského nebe prahy<delimiter>se kdesi toulá, neslyší<delimiter>hlas bolesti mé nejtišší.
<h1>XXXI</h1>
Zde leží Taťánino psaní.<delimiter>Jen plaše beru v dlaň ten list<delimiter>a čtu v tajemném rozjímání<delimiter>a vím, že zas jej budu číst.<delimiter>Kdo vdech jí, ze kterého zřídla,<delimiter>ta něžná slova lehkokřídlá,<delimiter>tlach šílený a dojemný,<delimiter>rozhovor srdce tajemný,<delimiter>v němž s okouzlením blud jak štkal by?<delimiter>To zde — jak dozřít do hlubin? —<delimiter>je kusý překlad, slabý stín,<delimiter>pobledlý snímek živé malby;<delimiter>či plachou žačkou zvečera<delimiter>zahraná hudba z Webera.
Taťánin dopis Oněginovi<delimiter>„Já píši vám — co mohu více?<delimiter>Co ještě mohu dodati?<delimiter>Teď vím, že máte právo sice<delimiter>mne pohrdáním trestati,<delimiter>leč ještě věřím, nešťastnice,<delimiter>že mne váš milosrdný soud<delimiter>nemůže přece zavrhnout.<delimiter>Já nejdřív mlčeti jsem chtěla;<delimiter>a věřte: nebyl byste znal<delimiter>nikdy můj ostýchavý žal,<delimiter>kdybych jen stín naděje měla,<delimiter>že třeba jednou za týden<delimiter>vás u nás na vsi uzřím jen,<delimiter>abych vám slůvko mohla říci<delimiter>a v duchu vaši tvář a hlas,<delimiter>než znovu navštívíte nás,<delimiter>dnem nocí abych mohla stříci…<delimiter>Však řekli, že jste samotář.<delimiter>Že na vsi nudíte se, víme.<delimiter>A my… z nás věru nejde zář,<delimiter>třebaže ze srdce vás ctíme.<delimiter>Proč jenom, proč jste přišel k nám?<delimiter>Já v žalu opuštěné vsi té<delimiter>bych neznala vás, jak vás znám,<delimiter>ba ani žal, jejž pochopíte.<delimiter>Mé zármutky, v tmách duše skryté,<delimiter>by smířil čas, pak (kdož to ví?)<delimiter>bych zadala se mužovi<delimiter>a byla mu i věrnou ženou<delimiter>i ctnostnou matkou usmířenou.<delimiter>Jiného…? Ne již. V světě ráda<delimiter>nikoho nemohu mít já.<delimiter>Tak si to Prozřetelnost žádá…<delimiter>Tak chtějí nebesa: jsem tvá.<delimiter>Můj celý život mi tě slíbil,<delimiter>tys musel, musel přijíti.<delimiter>Tys ten, jenž Bohem seslán mi byl<delimiter>až do hrobu mě chrániti…<delimiter>Byls vidinou mých nočních snění,<delimiter>už drahý mi, když nezřený,<delimiter>tvůj zrak mě mučil plameny,<delimiter>tvůj hlas zněl v touhy rozeznění<delimiter>— a nebyl to jen sen — jak zvon!<delimiter>Jen vstoupil jsi, už jsem tě znala,<delimiter>a strnula jsem, tvář mi vzplála,<delimiter>hlas nitra řekl mi: Toť on!<delimiter>Och ano… Já tě slýchávala,<delimiter>tys tiše se mnou rozmlouval,<delimiter>když chudákům jsem pomáhala,<delimiter>i když jsem v prosbách klekávala<delimiter>za zmatené své duše žal.<delimiter>Zda tys to, přízraku můj milý,<delimiter>se do světnice v oné chvíli<delimiter>průzračnou nocí nesnesl,<delimiter>nepostál tiše nad pelestí?<delimiter>A slova naděje a štěstí<delimiter>zdas v útěchu mi nehlesl?<delimiter>Kdo jsi? Můj anděl ochranitel?<delimiter>Či úskočný můj pokušitel?<delimiter>Viď, zbavíš mě mých zmatků těch!<delimiter>Snad je to klam, jenž svými stíny<delimiter>v mou nezkušenou duši leh!<delimiter>A mně je souzen osud jiný…<delimiter>Děj se co děj! Já osud svůj<delimiter>dnes do rukou tvých svěřuji ti.<delimiter>Modlím se k tobě. Při mně stůj,<delimiter>mé slzy v dlaně tvé se řítí…<delimiter>A uvaž: já zde sama jsem,<delimiter>a nikdo mi tu rady nedá.<delimiter>A musím zahynouti, běda,<delimiter>i se svým němým úžasem.<delimiter>I čekám tě. Přijď, vytoužený.<delimiter>Buď lásku najevo mi dej,<delimiter>či těžké sny mé zpřetrhej,<delimiter>ať stihne mě trest zasloužený!<delimiter>I končím! Hrůzno mi číst psaní…<delimiter>Já studem, strachy umírám…<delimiter>Však vím, že vaše čest mě chrání,<delimiter>a směle svěřuji se vám…“
<h1>XXXII</h1>
Taťána vzdychá z teskné duše.<delimiter>List v prstech se jí zachvívá.<delimiter>Růžová obálka jí suše<delimiter>na zprahlých ústech utkvívá.<delimiter>Hlavička už jí padá zase.<delimiter>Košilka lehce spustila se<delimiter>jí se sličného ramene.<delimiter>Měsíční světlo zmámené<delimiter>už pohasíná. Nad dolinou<delimiter>už jasní mha. Teď sedláka<delimiter>roh pastýřův ven vyláká.<delimiter>Stříbrné vlnky strouhou plynou.<delimiter>Je ráno. Všichni vstali již.<delimiter>Však s Taťánou je dneska kříž.
<h1>XXXIII</h1>
S opřenou hlavou neviděla,<delimiter>že přichází den chvílí tou.<delimiter>I na list vtisknout zapomněla<delimiter>svou pečeť, umně vyrytou.<delimiter>Vtom, dveře přidržujíc zpevna,<delimiter>už čaj jí nese Filipjevna,<delimiter>by netrpěla dlouho hlad.<delimiter>— Je ráno, dítě, čas je vstát.<delimiter>Aj, naše krasavice vstává!<delimiter>Náš ranní ptáček vzhůru už!<delimiter>A pak se nad ní večer suž!<delimiter>Nu, sláva Bohu, že jsi zdráva!<delimiter>Ta noční starost mizí hned.<delimiter>Máš dneska tvář jak z máku květ. —
<h1>XXXIV</h1>
„Ach ňáňo, byla bys tak hodná…<delimiter>nemysli, že to… zlé je snad…“<delimiter>— Jen poruč, pověz, moje rodná… —<delimiter>„A musíš mi to udělat.“<delimiter>— Já jménem Božím slibuji ti… —<delimiter>„Tož tedy vnuk tvůj musí jíti<delimiter>s tím listem k O…, nu, k onomu…<delimiter>sousedu… ale poruč mu,<delimiter>že nesmí nikde říci slova,<delimiter>a hlavně, že to ode mne…“<delimiter>— Kdo je to však? A kdeže je?<delimiter>Prosím tě, pověz mi vše znova —<delimiter>kolem je tolik sousedů,<delimiter>sečíst je sotva dovedu. —
<h1>XXXV</h1>
„Jak nechápavá jsi dnes, ňáňo!“<delimiter>— To starobou je, dítě mé.<delimiter>Ta zakaluje rozum, Táňo.<delimiter>A přec… když člověk vzpomene:<delimiter>stačilo panské slovo kdysi… —<delimiter>„Ach ňáňo, ňáňo, jaká ty jsi.<delimiter>Nač rozum tvůj mi potřeben?<delimiter>Chci Oněginu přece jen<delimiter>poslati dopis.“ — Ovšem, dítě.<delimiter>A nehněvej se, já už vím.<delimiter>Vše zapomenu. To je tím.<delimiter>Co to? Zas slabost rozráží tě? —<delimiter>„Ba ne, má ňáňo, zdráva jsem.<delimiter>Jen ať hoch letí s dopisem.“
<h1>XXXVI</h1>
Den uplynul a druhý je tu.<delimiter>Taťána, bledá jako list,<delimiter>už ráno shání toaletu<delimiter>a odpověď by chtěla číst.<delimiter>Kde nic tu nic. Jen Lenskij přibyl.<delimiter>„Přijde váš přítel? Ondy slíbil,“<delimiter>dí paní, než se k slovu měl.<delimiter>„Snad na nás vůbec zapomněl.“<delimiter>Táňa se chvěla, zastyděla.<delimiter>„Slíbil mi přece na dnešek,“<delimiter>stařičké paní Lenskij řek,<delimiter>„jistě ho pošta zadržela.“<delimiter>Taťána oči přivřela,<delimiter>jako by výtku slyšela.
<h1>XXXVII</h1>
Šel soumrak. Na prostřeném stole<delimiter>už kypěl lesklý samovar.<delimiter>A čínský čajník hřál se v kole<delimiter>syčivě prchajících par.<delimiter>Už naplnila Olga s výšky<delimiter>tekoucím vonným proudem číšky<delimiter>a čaj jak horké zlato plál.<delimiter>Hoch smetanu všem podával.<delimiter>Taťána plaše v okně stála,<delimiter>a zatímco se v černi skel<delimiter>dech její srážel v mléčnou běl,<delimiter>líbezným prstíkem svým psala<delimiter>tajemně po zamženém skle<delimiter>monogram lásky O a E.
<h1>XXXVIII</h1>
A duše se jí tetelila<delimiter>v slzách, jež zrak jí zastřely.<delimiter>Co to? Taťána na smrt bílá<delimiter>slyší křik z dvora. Přijeli…<delimiter>Oněgin! Ach! A skok… Co je ti?<delimiter>Taťána z pokoje ven letí,<delimiter>ze schůdků na dvůr, pod stromy.<delimiter>Stát nenechá ji svědomí.<delimiter>A letí, k louce snad, snad k stráni,<delimiter>po záhonech a můstcích dál,<delimiter>kde nad jezerem lesík stál,<delimiter>keř šeříku se láme za ní,<delimiter>až nad potokem v květnici<delimiter>na zarosenou lavici
<h1>XXXIX</h1>
dopadla… „Evžen! Evžen je tu!<delimiter>Můj Bože, co si myslí jen?“<delimiter>Však srdce, plné temných vznětů,<delimiter>přec hýčká důvěřivý sen.<delimiter>Žár zalil ji a strach má v oku.<delimiter>A čeká: přijde…? Ani kroku.<delimiter>Jen služky za té pohody<delimiter>sbíraly v houští jahody<delimiter>a pěly sborem z vůle paní.<delimiter>(To proto, aby mlsné rty<delimiter>nesváděly ty poberty<delimiter>jahody jísti při sbírání.<delimiter>Ať píseň ústa zacpává.<delimiter>Toť šlechta vynalézavá!)<delimiter>Píseň děvčat<delimiter>Dívčice, panenky,<delimiter>dušinky rozmilé,<delimiter>hrajte si, dívčice,<delimiter>skočte si divoce!<delimiter>Pusťte se do zpěvu<delimiter>písničky šalebné,<delimiter>přivabte mládence<delimiter>do kola našeho.<delimiter>A když ho zvábíme,<delimiter>z dálky ho poznáme,<delimiter>višní ho zasypem,<delimiter>višní a malinou,<delimiter>rybízem červeným.<delimiter>Nezkoušej poslouchat<delimiter>písničky šalebné,<delimiter>nebuď tak zvědavý<delimiter>na dívčí zábavy.
<h1>XL</h1>
Tak zpívaly a Táňa hluše<delimiter>vnímala jásot písně v mhách.<delimiter>Netrpělivá její duše<delimiter>si přála ztišit srdce strach,<delimiter>si přála setřít oheň z tváří,<delimiter>však v prsou dál se zmatek sváří,<delimiter>dál stoupá horečnatý nach<delimiter>Taťáně k skráním ve vlnách.<delimiter>Tak na motýlu zaskvěje se<delimiter>svit křídel ještě duhový,<delimiter>než nezbeda ho uloví.<delimiter>Tak zajíc v ozimu se třese,<delimiter>když zhlédne v rukou střelce zbraň,<delimiter>z křoviny namířenou naň.
<h1>XLI</h1>
Nakonec, plna beznaděje,<delimiter>se odhodlala jíti dál.<delimiter>Při prvním kroku do aleje<delimiter>však jako přízrak před ní stál<delimiter>s planoucím zrakem Evžen v stínu,<delimiter>sám stín, vyvstalý z noci klínu.<delimiter>A jako bleskem spoutaná,<delimiter>stanula němě Taťána.<delimiter>Dnes, přátelé, v mé moci není<delimiter>už vykouzliti před váš zrak<delimiter>tu schůzku, a co přišlo pak.<delimiter>Nechť po dlouhém svém vyprávění<delimiter>si trochu odpočinout smím.<delimiter>A pak už nějak dokončím.
<h1>Hlava čtvrtá</h1>
<i>La morale est dans la nature des choses.</i><delimiter>Necker[* Mravnost je věcem vrozená. Necker]
<h1>I. II. III. IV. V. VI</h1>
<h1>VII</h1>
Čím míň jsme uchváceni ženou,<delimiter>tím více se jí líbíme.<delimiter>Tím lehčeji v síť nastraženou<delimiter>ji lstivým slovem chytíme.<delimiter>Dřív chladnokrevný rozvrat mravů<delimiter>se v erotice hlásil k právu<delimiter>bez lásky žíti rozkošem.<delimiter>Sám do světa to hlásal všem.<delimiter>Zábava, hodná opičáků,<delimiter>v níž vážně zhlížíval se svět<delimiter>vychvalovaných zašlých let.<delimiter>Však sláva Lovelaců je v prachu,<delimiter>podpatky rudé zmizely<delimiter>a paruky jich v skříni tlí.
<h1>VIII</h1>
Kdo syt by nebyl řeči lstivé,<delimiter>jež chválí a zas haní hned?<delimiter>Kdo vykládat si dá, co dříve<delimiter>už dávno naučil ho svět?<delimiter>Výčitky tytéž slýchat zase<delimiter>a předsudky, k nimž sotva zná se<delimiter>třináctileté děvčátko,<delimiter>zas a zas kárat nakrátko!<delimiter>Kdo bez únavy snášet sved by<delimiter>vzdechy a hrozby, lživý strach<delimiter>a sáhodlouhých listů pach,<delimiter>prstýnky, slzy, klepy, kletby,<delimiter>matek a tetek strážný čich,<delimiter>manželů přízeň únavných?
<h1>IX</h1>
Tak sníval často Evžen v bdění.<delimiter>Byl za dob první mladosti<delimiter>obětí bouřných poblouznění<delimiter>a vášní do bezuzdnosti.<delimiter>V života klínu měkce chován,<delimiter>čím býval včera očarován,<delimiter>dnes rozčarovalo ho, žel.<delimiter>I touhy spěch ho omrzel,<delimiter>i úspěch, který v letu sklízel.<delimiter>V tichu i hluku jako stroj<delimiter>mu do duše hřměl nepokoj,<delimiter>i léčil smíchem nudy svízel.<delimiter>Tak ubil osm krásných let,<delimiter>života nejsvěžejší květ.
<h1>X</h1>
Už krásky nemiloval, ale<delimiter>lhostejným poutníkem se stal.<delimiter>Nechtěla — bez žalu šel dále,<delimiter>zradila — jen si zazpíval.<delimiter>Hrál lásku, cítě nudu v skrytu,<delimiter>opouštěl ženy bez soucitu,<delimiter>nemaje za nic přízeň, hněv.<delimiter>Salonů omrzelý lev<delimiter>tak k svému whistu jezdí denně,<delimiter>rozšafně nad kartami bdí,<delimiter>pak klidně domů odjíždí,<delimiter>když lehl si, spí nerušeně<delimiter>a zrána ještě sotva ví,<delimiter>kam navečer se vypraví.
<h1>XI</h1>
Když Tánin list však držel v ruce,<delimiter>Oněgin živě dojat byl.<delimiter>Nad slovy vydechlými v muce<delimiter>v roj myšlenek se pohroužil.<delimiter>Jak obraz Tánin zapomněti,<delimiter>vzhled unylý, tvář s bledou pletí;<delimiter>v nevinný, konejšivý sen<delimiter>ho ukolébal dopis ten.<delimiter>A snad že na tu chvíli snivou<delimiter>v něm po lásce se vzkřísil hlad.<delimiter>On ale nechtěl oklamat<delimiter>tu čistou duši důvěřivou.<delimiter>Teď v alej snad vás vésti smím,<delimiter>kde Taťána se sešla s ním.
<h1>XII</h1>
Dvě minuty tak stáli němi,<delimiter>až Evžen s vážným pohledem<delimiter>promluvil k Táně: „Psala jste mi,<delimiter>nezapírejte. Četl jsem<delimiter>ty důvěřivé vaše řádky,<delimiter>ten projev lásky, čistý, sladký;<delimiter>jsem vaší upřímnosti rád;<delimiter>cit, jejž jsem dávno nechal spát,<delimiter>jste ve mně rozezněla věru.<delimiter>Ne, nehodlám vám lichotit,<delimiter>a stejně upřímný chci být<delimiter>jak vy. Důvěru za důvěru.<delimiter>Má zpověď spojena je s tím.<delimiter>A buďte dobrým soudcem mým.
<h1>XIII</h1>
Kdybych svůj život uzavříti<delimiter>v kruh domácnosti jednou snil,<delimiter>kdyby mi otcem, mužem býti<delimiter>příznivý osud nařídil,<delimiter>kdyby mnou na chvíli jen, drahá,<delimiter>plul obraz rodinného blaha,<delimiter>jen s vámi, věřte, chtěl bych žít,<delimiter>jen u vás hledal bych svůj klid.<delimiter>To pravdou bez fráze je vskutku:<delimiter>našel bych dávný ideál<delimiter>a vás jen, vás jen bych si vzal<delimiter>za družku dní svých, svého smutku,<delimiter>jak záruku, že hoden vás,<delimiter>bych šťasten snad… být mohl zas!
<h1>XIV</h1>
Mé štěstí? Listu podobá se,<delimiter>jejž ve vichřici trousí kmen.<delimiter>Jsem ztracen, Bože, vaší kráse<delimiter>i lásce… jsem vás nehoden.<delimiter>Manželství se mnou zlem by bylo,<delimiter>žal oběma by připravilo.<delimiter>A třeba miloval bych vás,<delimiter>zvyk odcizil by mě a čas;<delimiter>plakala byste — a co zmůže<delimiter>v mém srdci ženských slzí proud,<delimiter>než v zběsilost je uvrhnout?<delimiter>I posuďte jen, jaké růže<delimiter>by asi Hymen po času<delimiter>nám nadlouho vplet do vlasů.
<h1>XV</h1>
Je hroznější věc v světě celém<delimiter>než dům, kde žena zklamaná<delimiter>se denně trápí nad manželem,<delimiter>v své samotě jak prodaná?<delimiter>Kde nudný muž, ač váží si jí,<delimiter>přec s hněvem k osudu ji míjí,<delimiter>vždy němý a vždy nasupen,<delimiter>vždy zlý a chladně žárliv jen?<delimiter>A po takovém muži vy jste<delimiter>toužila ve své čistotě,<delimiter>když planoucí své prostotě<delimiter>jste oddala se ve svém listě?<delimiter>Což osud neblahý by byl<delimiter>vám úděl tento přisoudil?
<h1>XVI</h1>
V mé duši povadlo snů kvítí.<delimiter>Je po jaru a naději.<delimiter>Rád jako sestru chci vás míti,<delimiter>a snad, snad ještě něžněji.<delimiter>Jste mladá. Mládí zapomíná.<delimiter>Po prchlé touze přijde jiná,<delimiter>sen nový s novou nadějí.<delimiter>Tak s každým jarem vracejí<delimiter>se na loňský strom jeho listy.<delimiter>Toť věčná pravda, věčná lež.<delimiter>Zas překvapí vás láska, než…<delimiter>na uzdě držte cit svůj čistý,<delimiter>ne každý pochopí jak já,<delimiter>a nezkušenost bývá zlá.“
<h1>XVII</h1>
Tak mluvil. Vítr hučel v boru.<delimiter>V slz závěji a uštvaná,<delimiter>bez dechu téměř, bez odporu<delimiter>mu naslouchala Taťána.<delimiter>Podal jí ruku. Teskně, němě,<delimiter>či mechanicky, říc chce se mně,<delimiter>se opřela a hlavinku<delimiter>sklonila ještě trošinku<delimiter>do tmy, jež temnější se stává.<delimiter>A přišli spolu. Pokud vím,<delimiter>nikdo to nevytýkal jim.<delimiter>Máť selská svoboda svá práva,<delimiter>jimž právě tak se těšívá<delimiter>jak pyšná Moskva hýřivá.
<h1>XVIII</h1>
Kdo z vás by nesouhlasil se mnou,<delimiter>že Evžen velmi šlechetně<delimiter>a družně jednal s Táňou jemnou,<delimiter>že projevil tu opětně<delimiter>vznešenost svého charakteru,<delimiter>ač dobrou nitku na něm věru<delimiter>klepaři sotva nechali.<delimiter>Čest potajmu mu trhali<delimiter>i přátelé i nepřátelé —<delimiter>a oba ústy jedněma.<delimiter>Odpůrce každý v světě má,<delimiter>však přátel střež nás, Bože, cele!<delimiter>Co jenom já jich vždycky měl!<delimiter>Jak bych si na ně nevzpomněl.
<h1>XIX</h1>
Jak ne! Však nechme černé ovce<delimiter>těch myšlenek spát zaklety!<delimiter>Připomínám jen — v uvozovce —<delimiter>že není hnusné klevety,<delimiter>v podkroví lhářem porozené<delimiter>a světskou luzou zpečetěné,<delimiter>že není potměšilosti,<delimiter>jež letí městem v tajnosti,<delimiter>která by dál z úst přítelových<delimiter>nelétla stokrát tam a sem,<delimiter>vždy, to se ví, jen omylem<delimiter>a žertem dále do úst nových.<delimiter>Vždyť je váš přítel jediný,<delimiter>vždyť vás má rád… jak z rodiny.
<h1>XX</h1>
Hm, hm… čtenáři blahorodí,<delimiter>je zdráva vaše rodina?<delimiter>Dovolte: snad se právě hodí,<delimiter>by pověděl vám ten, kdo zná,<delimiter>co příbuzní nám znamenají<delimiter>a jakou vlastně roli hrají:<delimiter>My vlídní musíme k nim být<delimiter>a s láskou z duše té je ctít,<delimiter>a jak je zvykem v svátků toku,<delimiter>na Boží hod k nim přijíti<delimiter>neb po poště je zdraviti,<delimiter>by po celičký zbytek roku<delimiter>si na nás nepomyslili…<delimiter>A dlouhých let se dožili!
<h1>XXI</h1>
Víc slíbí láska něžných paní<delimiter>než příbuznost a přátelství.<delimiter>K ní práva svoje muži chrání,<delimiter>i když jim nad hlavami hřmí.<delimiter>Nu ovšem. Jenže vítr módy<delimiter>a rozmar, jejž má od přírody,<delimiter>společnost, její mínění…<delimiter>A dáma hned se promění.<delimiter>I víme též: co manžel míní,<delimiter>že ctnostné manželky má cit<delimiter>nezbytně v stálé úctě mít;<delimiter>rázem je konec s přítelkyní:<delimiter>a znenadání, snad to znáš —<delimiter>si hraje s láskou satanáš.
<h1>XXII</h1>
Koho mít rád? A komu věřit?<delimiter>Kdo nevrhá k nám zrady stín?<delimiter>Kdo dle tvé míry bude měřit<delimiter>každičké slovo, každý čin?<delimiter>Kdo klepy o nás neroznáší?<delimiter>Kdo něhy pln je k bídě naší?<delimiter>Kdo odpouští nám slabosti?<delimiter>Kdo neznudí nás ve zlosti?<delimiter>Oh, lovče přeludného stínu!<delimiter>Vzal vítr všecku námahu.<delimiter>Mít sebe rád měj odvahu,<delimiter>vážený čtenáři mých splínů,<delimiter>vzor hodný sama sebe — chceš?<delimiter>Nic pěknějšího nenajdeš.
<h1>XXIII</h1>
Lze zcela lehko uhodnouti,<delimiter>co schůzka měla vzápětí.<delimiter>Blouznivá láska, jež se hroutí,<delimiter>nemůže nic, než trpěti,<delimiter>než drtit duši oklamanou<delimiter>vášněmi, jež jen černěj planou<delimiter>v snech dívčiných. A Taťána<delimiter>teď neusíná do rána;<delimiter>ve zdravém těle marně brání<delimiter>se smutku smích a dívčí klid,<delimiter>pryč radost je, ten tam dní svit,<delimiter>a hasne mládí milé Táni.<delimiter>Tak jitro, sotva zrozené,<delimiter>stín bouře do tmy zažene.
<h1>XXIV</h1>
Žel, třikrát žel, Taťána vadne;<delimiter>a bledne v mrtvém mlčení.<delimiter>Nic nezčeří jí oči chladné,<delimiter>nic vlny duše nezpění.<delimiter>Sousedé vážně hlavy kloní:<delimiter>Čas manžela už najít pro ni…<delimiter>dí v starostlivém souhlase.<delimiter>Však dosti! Mám už na čase<delimiter>vám rozveselit fantazii<delimiter>šťastnější lásky obrazem.<delimiter>Chtě nechtě ale smuten jsem,<delimiter>vždyť s Táňou její bolest žiji;<delimiter>i sečkejte… jen chvíli snad…<delimiter>vždyť mám ji tolik, tolik rád.
<h1>XXV</h1>
Den za dnem přitahován dále<delimiter>půvabem mládí Olžina,<delimiter>dal Lenskij svobodě své vale<delimiter>a sám si pouta připíná.<delimiter>Je věčně s ní. A v okna tmící<delimiter>se dívá, sám s ní ve světnici.<delimiter>V sad, za ruku se držíce,<delimiter>jdou zrána skládat kytice.<delimiter>Však nemyslete; stydlivý je,<delimiter>a tenkrát jen si troufá hrát<delimiter>s pramínkem vlasů, který spad<delimiter>ze snědé milenčiny šíje,<delimiter>a líbat její sukně lem,<delimiter>když povzbudí ho úsměvem.
<h1>XXVI</h1>
Též někdy, Olgu lesem vodě,<delimiter>Vladimír román rozbalí,<delimiter>v němž mravný autor o přírodě<delimiter>ví víc než básník Ataly.<delimiter>I v něm však dvě, tři, čtyři stránky,<delimiter>kde líčí autor radovánky,<delimiter>jež děvčatům se nesluší,<delimiter>přeskočil, rudý po uši.<delimiter>Zas někdy v koutku pěkně sami<delimiter>nad šachovnicí sedali<delimiter>a s hlavou v dlaních bádali<delimiter>nad záhadnými figurkami.<delimiter>A on tak roztržitě hrál,<delimiter>že vlastní věž si někdy bral.
<h1>XXVII</h1>
I když se potom domů vrátí,<delimiter>zas Olgou jen se zabývá.<delimiter>Nad jejím albem čas si krátí,<delimiter>kresbami stránky pokrývá:<delimiter>tu vesničkou, tu parkem stinným,<delimiter>náhrobkem, chrámem Kypridiným,<delimiter>či opět lyrou s hrdličkou,<delimiter>kolorovanou celičkou.<delimiter>Též vzpomínky však psáti umí<delimiter>pod cizích lidí podpisy<delimiter>a něžný veršík složí si<delimiter>jak němý památník své dumy,<delimiter>sled milostného zasnění,<delimiter>jež od dávna se nemění.
<h1>XXVIII</h1>
Vždyť znáte slečen ze vsi alba,<delimiter>kde počmárán je každý list,<delimiter>kde dole citát, nad ním malba,<delimiter>kde city přítelkyň lze číst.<delimiter>Na štíru jsouce s pravopisem,<delimiter>verš všelijaký vepsaly sem,<delimiter>vždy zkomolený, to se ví,<delimiter>na věčnou paměť přátelství.<delimiter>Na první stránce připomínka:<delimiter>Qu’écrivez-vous sur ces tablettes?<delimiter>A podpis: t. à. v. Annette.<delimiter>A na poslední chytrá zmínka:<delimiter>„Víc nežli já kdo má tě rád,<delimiter>zkus pode mne se podepsat.“
<h1>XXIX</h1>
Tu najdeš všude bez výjimky<delimiter>dvou srdcí v ohni podobu;<delimiter>květ vedle další připomínky<delimiter>o lásce, věrné do hrobu;<delimiter>i nějaký bard od armády<delimiter>verš zlomyslný mívá tady.<delimiter>V ta alba, nač se nepřiznat,<delimiter>i já jsem kdysi psával rád,<delimiter>vždy maje přesvědčení plné,<delimiter>že vroucí moje plácání<delimiter>si najde vlídné uznání<delimiter>a nikdo v snaze zlomyslné<delimiter>nebude vážně rozjímat,<delimiter>zda dovedl jsem vtipně lhát.
<h1>XXX</h1>
Však vy, luxusní památníky<delimiter>z čertovské bibliotéky,<delimiter>jež naše módní veršovníky<delimiter>budete týrat na věky,<delimiter>vy všechny, ozdobené lehce<delimiter>Tolstého divotvorným štětcem,<delimiter>vy, do nichž Baratynskij psal —<delimiter>chci, aby Boží hrom vás vzal!<delimiter>Když vidím elegantní dámu<delimiter>svůj in-quarto mi podávat<delimiter>a od srdce hned psal bych rád<delimiter>hrst potměšilých epigramů,<delimiter>já, jehož zlostí čert by vzal,<delimiter>jí mám teď psáti madrigal!
<h1>XXXI</h1>
Lenskij ho ovšem nenapíše<delimiter>v památní knížky Olžiny.<delimiter>Muž, který samou láskou dýše,<delimiter>je na vtip příliš nevinný.<delimiter>Ať Olga mluví, sedí tiše,<delimiter>ať pohne se, on o všem píše:<delimiter>a z pravdy, jež nic nestírá,<delimiter>proud elegií vyvírá.<delimiter>I v tobě, Jazykove, žije<delimiter>týž okřídlený srdce vzruch,<delimiter>opěváš — koho, ví jen Bůh,<delimiter>a sebrané tvé elegie<delimiter>ti půjdou někdy v příštích dnech<delimiter>za svědky o tvých osudech.
<h1>XXXII</h1>
Zde tiše! Pozor na kritiky!<delimiter>Tu jeden přísně káže nám<delimiter>zaškrtit elegické vzlyky<delimiter>a dát se k jiným končinám.<delimiter>A křičí: „Nechte pláče, braši,<delimiter>ve vašich verších věčně straší<delimiter>stesk minulosti, dávný žal:<delimiter>Už dosti! Změňte ideál!“<delimiter>— Máš pravdu. Hledej s námi tedy<delimiter>škrabošku, kinžál, polnici,<delimiter>myšlenek mrtvě ležící<delimiter>kapitál probuď z jeho bědy.<delimiter>To myslíš?“ — „Kdež! Co za nápad!<delimiter>Pánové, ódy máte psát,
<h1>XXXIII</h1>
jak psávali v čas zašlé módy,<delimiter>hrdinným, mocným úhozem…“<delimiter>— Jak? Jenom triumfální ódy?<delimiter>Toť pěšky jako za vozem.<delimiter>Mlč! Vzpomeň si na Dmitrijeva,<delimiter>jak jeho satira se hněvá<delimiter>na dovedného psavce ód!<delimiter>A že ti ten je obzvlášť vhod!? —<delimiter>„Vše v elegii nic je pouhé,<delimiter>cíl její prázdný, žalný je.<delimiter>A óda vždy ji přebije<delimiter>svou vznešeností…“ Moh bych dlouhé<delimiter>vést spory, líp však mlčet jest.<delimiter>Nač sváry století dvou vést?
<h1>XXXIV</h1>
I svobody i slávy žádal<delimiter>si Lenskij, v snách se toulaje.<delimiter>I byl by jistě ódy skládal —<delimiter>jen kdyby Olga četla je.<delimiter>Když teskný básník v stínu listí<delimiter>své plody smí své milé čísti<delimiter>— stává se to kdy, poeto? —<delimiter>prý nejkrásnější dar je to.<delimiter>A jak by nebyl šťasten v lásce<delimiter>ten skromný milovník, když čte<delimiter>zamilované písně své<delimiter>své unylé a milé krásce —<delimiter>byť mezitím ta spanilá<delimiter>bůhvíkam v duchu bloudila.
<h1>XXXV</h1>
Já ovšem každé snů svých pláně,<delimiter>svých harmonických hříček vzlet<delimiter>jsem zvyklý číst jen staré ňáně,<delimiter>mé přítelkyni z dětských let.<delimiter>Když oběd dobře nedělá mi<delimiter>a náhodou jde ke mně známý,<delimiter>i toho zkouším uspati<delimiter>svou tragédií. Nevrátí<delimiter>se dlouho pak. Když v chvíli plaché<delimiter>se toulám nad jezerem svým<delimiter>a stesku pln jsem, hledám rým,<delimiter>vylekám vždycky hejno kachen,<delimiter>jež nechtějíce slyšeti<delimiter>zvuk sladkých strof, hned odletí.
<h1>XXXVI. XXXVII</h1>
Nu dost! Vraťme se k Evženovi!<delimiter>Jen trpělivost, prosím vás.<delimiter>Má báseň dopodrobna poví<delimiter>vám teď, co dělal všechen čas<delimiter>náš anachoreta. Však hleďme:<delimiter>den co den v létě vstával k sedmé<delimiter>a v lehkém ranním šatě svém<delimiter>zamířil k říčce pod vrchem.<delimiter>Tam, napodobě pěvce Lary,<delimiter>Hellespont tento přeplaval,<delimiter>načež si ke snídani vzal<delimiter>svůj špatný žurnál, trochu starý,<delimiter>a oblékal se…
<h1>XXXVIII. XXXIX</h1>
Dost knih a spánku, toulky zdravé,<delimiter>stín lesa, bystřin zurčení,<delimiter>pak úsměv selské dívky hravé,<delimiter>jež polibek včas ocení,<delimiter>kůň ohnivý, jenž zná však pána,<delimiter>k obědu jídla nepřebraná<delimiter>a láhev vína bílého,<delimiter>samota, ticho. Vizte ho —<delimiter>toť Oněginův život ryzí;<delimiter>jemu se oddal jako snu,<delimiter>v svém klidu nesčítaje dnů<delimiter>krásného léta, jež nám mizí,<delimiter>a zapomenul přátel, měst<delimiter>i nudy vrtošivých cest.
<h1>XL</h1>
Karikaturou jižní zimy<delimiter>severní naše léto je.<delimiter>Jen mihne se a už mlh dýmy<delimiter>nám zastřou okna pokoje.<delimiter>Nač jeho zdáním klamat sebe?<delimiter>Podzimem dýchalo již nebe,<delimiter>bez slunce den se krátil již<delimiter>a lesů tajuplná tiš<delimiter>se v teskném větru obnažila.<delimiter>Kraj mizel v šedi, mlhou stlán,<delimiter>a pokřik husích karavan<delimiter>již táhl k jihu; přiblížila<delimiter>se doba nudy, tma a chlad.<delimiter>U dvora stál již listopad.
<h1>XLI</h1>
Sychravé úsvity teď začnou<delimiter>mžít polem, v němž šum práce zmlk.<delimiter>K silnici s vlčicí svou lačnou<delimiter>se plíží potutelně vlk.<delimiter>Kůň, vyděšený jeho pachem,<delimiter>zařičel pod svým jezdcem strachem,<delimiter>a pohodnut jím, dal se v běh.<delimiter>Žvýkají krávy ve chlévech,<delimiter>neb pastýř je už nevyvede<delimiter>a přes rozmoklá strniska<delimiter>už sotva na ně zapíská.<delimiter>Však v jizbě zpěv — tam dívka přede<delimiter>a smolná louč jí zvečera<delimiter>přátelsky praská do šera.
<h1>XLII</h1>
A hle, již mrazem dech se úží,<delimiter>květ jinovatky stříbří pláň…<delimiter>A čtenář, zvyklý na rým: růži,<delimiter>jej přijímá jak nutnou daň.<delimiter>Na říčce jako na parketu<delimiter>vše leskne se a v bruslí letu<delimiter>houf chlapců v běhu zápasí.<delimiter>Led pod bruslemi hvízdá si.<delimiter>Plout po vodě se husa chystá,<delimiter>a po ledu už najednou<delimiter>jde kolébavou chůzí svou<delimiter>a klouzne, padne dozajista.<delimiter>Roj bílých hvězdiček se mih.<delimiter>To padá, padá první sníh.
<h1>XLIII</h1>
Co za dnů těch se dělat sluší?<delimiter>Jít na procházku? Z venkova<delimiter>teď čiší nuda, jež v tvé duši<delimiter>vše v jednotvárnost pochová.<delimiter>Snad projíždět se v sedle stepí?<delimiter>Vždyť vidět musel by i slepý,<delimiter>jak děsí koně kluzký led,<delimiter>že nechce dál a nechce zpět.<delimiter>Hleď z oken na oblačné čmouhy<delimiter>či čti: tu W (alter) Scott, tu Pradt!<delimiter>Že ne? Tož do účtů se dát!<delimiter>Zlob se či pij — však večer dlouhý<delimiter>ti uteče a zítra též —<delimiter>tak slavně zimu přežiješ.
<h1>XLIV</h1>
Evžen jak Childe Harold si veda,<delimiter>sotva se líně ráno zved,<delimiter>v ledové vaně svěžest hledá,<delimiter>a vnořen v poustevny své svět,<delimiter>nad životem svým uvažuje,<delimiter>a když si tágo nakříduje,<delimiter>od dopoledne koulí pár<delimiter>prohání přes svůj biliár.<delimiter>Když se pak nad ves večer chýlí,<delimiter>Oněgin koule zavírá,<delimiter>neb na stole se prostírá,<delimiter>a Evžen čeká: každou chvíli<delimiter>tu může s trojkou Lenskij být.<delimiter>Tož rychle na stůl, jíst a pít!
<h1>XLV</h1>
Od Cliquotky či od Moëtů<delimiter>blahoslavené víno hned<delimiter>v lahvičce zmrzlé pro poetu<delimiter>se staví na stůl, než si sed.<delimiter>Jak jiskřívalo Hippokrénou,<delimiter>svou lehkou hrou a šumnou pěnou,<delimiter>duhovým podobenstvím svým<delimiter>mě jímajíc. Já posledním<delimiter>svým grošem platíval jsem za ně,<delimiter>pamatujete, přátelé?<delimiter>A jak tak teklo vesele,<delimiter>co hloupostí mi vnuklo maně,<delimiter>co bujných veršů, jaký smích,<delimiter>co hádek a snů rozkošných!
<h1>XLVI</h1>
Já poznal však, žaludku mému<delimiter>šum pěn že nejde k duhu již.<delimiter>A proto přednost bordeauxskému<delimiter>teď před šampaňským dávám spíš.<delimiter>Nesnesu ho již, musím říci,<delimiter>neb podobá se milovnici,<delimiter>jež oslní a rozdává,<delimiter>a prázdná je a svéhlavá.<delimiter>Však Bordeaux mi jak přítel slouží,<delimiter>jenž je mi vždy i v času zlém<delimiter>a všude dobrým soudruhem,<delimiter>jenž s námi o bolest, když souží,<delimiter>i o prázdeň se rozdělí.<delimiter>Buď zdrávo, Bordeaux, příteli!
<h1>XLVII</h1>
Krb přestal praskat; pod popelem<delimiter>jen zlatý uhel řeřaví.<delimiter>Šum dříví v kouři rozechvělém<delimiter>zní elegií doubravy.<delimiter>A teplo dýchá. Do komína<delimiter>dým dýmek stoupá. Pohár vína<delimiter>se ještě perlí ve zraku.<delimiter>A roste mlha soumraku.<delimiter>(Mám rád ten hovor v šeru zmlklém,<delimiter>když vína jsme si zavdali,<delimiter>tu chvíli, kterou nazvali<delimiter>hodinkou mezi psem a vlkem,<delimiter>však proč, to dnes kdo sotva ví.)<delimiter>Dvojice přátel rozpráví:
<h1>XLVIII</h1>
„Co s Taťánou? Co se sousedy?<delimiter>Co s ohnivou je Olgou tvou?“<delimiter>— Dolej mi ještě naposledy…<delimiter>dost, drahý… všichni zdrávi jsou<delimiter>a pozdravovat poručili.<delimiter>A kterak zkrásněla, můj milý,<delimiter>teď ňadra, šíje Olgy mé…<delimiter>Dušinka! … jednou musíme<delimiter>k nim zajeti. Ty budou rády.<delimiter>Jen dvakrát na skok jsi tam byl,<delimiter>a třebaže jsi přislíbil,<delimiter>teď zavřel jsi se v domě tady.<delimiter>A jsem to Honza… nebo spím…<delimiter>Vždyť tenhle týden zván jsi k nim. —
<h1>XLIX</h1>
„Já?“ — Ovšemže ty. Taťána má<delimiter>v sobotu svátek. Prosí tě<delimiter>i Olinka i matka sama<delimiter>a čekají tě určitě. —<delimiter>„Tam ale bude asi hostí<delimiter>i všelijaké luzy dosti…“<delimiter>— Tvá fantazie přepíná.<delimiter>Kdo by tam byl? Jen rodina.<delimiter>Je to přec příležitost vhodná.<delimiter>Pojedeš? — „Dobrá!“ — To jsem rád, —<delimiter>a přitom vypil kamarád<delimiter>na zdraví sousedčino do dna.<delimiter>A začal opět od kraje<delimiter>o Olze své: to láska je!
<h1>L</h1>
Byl šťasten. Již dva týdny pouze,<delimiter>a tma manželské ložnice<delimiter>odhalí záhy jeho touze<delimiter>své tajemství. Oh, tesknice,<delimiter>oh, okamžiky opojené,<delimiter>v nichž milenec si nevzpomene,<delimiter>že za dnů svého manželství<delimiter>i o hoři a nudě zví,<delimiter>tím strašnější, že netušena.<delimiter>My, nepřející rodině,<delimiter>v ní zříme trapnost jedině,<delimiter>jen román v duchu Lafontaina…<delimiter>však chudák Lenskij předurčen<delimiter>byl srdcem svým pro život ten.
<h1>LI</h1>
Byl milován… A dozajista<delimiter>v to věřil a tím šťasten byl.<delimiter>Blažen, čí víra je tak jistá,<delimiter>kdo chladný rozum oblomil<delimiter>a vžil se v poklidnou svou něhu<delimiter>jak zpitý poutník na noclehu<delimiter>či, něžněji, jak motýlek,<delimiter>jenž na květ žíznivě se smek;<delimiter>však k pláči ten, kdo vše dřív vidí,<delimiter>kdo nezná v žití závrati,<delimiter>kdo vše na ruby převrátí<delimiter>a slovo, pohyb nenávidí,<delimiter>čí cit zmrazila zkušenost,<delimiter>kdo žil, jsa iluzí všech prost.
<h1>Hlava pátá</h1>
<i>Kéž nepoznáš těch hrozných snů,<delimiter>ó moje Světlano!</i><delimiter>Žukovskij
<h1>I</h1>
Onoho roku prodloužila<delimiter>se pohoda až přes podzim.<delimiter>Zem po zimě už zatoužila.<delimiter>Až se třetím dnem lednovým<delimiter>však napad sníh. Když za svítání<delimiter>se Táňa zadívala k stráni,<delimiter>vše bylo bílé, všude sníh<delimiter>po střechách, plotech, po větvích.<delimiter>Ves třpytila se stříbrem zimy;<delimiter>za oknem, na něž dýchl mráz,<delimiter>se ozval sborem stračí hlas<delimiter>a vrchy měkce zvlněnými<delimiter>proudilo světlo, tančil jas.<delimiter>Konečně zima, zima zas.
<h1>II</h1>
I sedlák ožil. Bez meškání<delimiter>se chystá k cestě sanicí.<delimiter>I jeho herku popohání<delimiter>do klusu kolej jiskřící.<delimiter>A ryjíc měkké brázdy, smělá<delimiter>kibitka v dál se rozletěla,<delimiter>s ní vozka na kozlíku svém,<delimiter>v tulupu, s rudým opaskem.<delimiter>Posadiv oříška v své saně,<delimiter>hoch ze dvora se po stráni<delimiter>s ním jako koník prohání;<delimiter>prst mrzne mu i mne si skráně<delimiter>i plakat se mu chce i smát<delimiter>a matka hrozí mu již z vrat.
<h1>III</h1>
Nu, tenhle zimní obraz kraje<delimiter>vám připadá snad naivní:<delimiter>to vše jen nízká příroda je;<delimiter>nic půvabného není v ní.<delimiter>Napiv se ambrosie bohů,<delimiter>už jiný básník v jemném slohu<delimiter>nám opěvoval první sníh<delimiter>v odstínech zimy bohatých.<delimiter>I vzrušil jistě, hoden věnce,<delimiter>váš cit v tak mnohém obrazu<delimiter>o tajných schůzkách na mrazu;<delimiter>nezamýšlím však konkurence<delimiter>s ním, ani s tebou, pěvče náš,<delimiter>jenž finské děvče opěváš.
<h1>IV</h1>
Taťána (sama netušila,<delimiter>jak ruská její duše je)<delimiter>si chladnou krásu oblíbila<delimiter>domácí zimy: závěje<delimiter>a mráz a jeho světla sterá,<delimiter>let na saních a barvy šera,<delimiter>sníh pod červánky severu,<delimiter>mhy tříkrálových večerů.<delimiter>Prastaré zvyky ožívaly<delimiter>za večerů těch na statku.<delimiter>Tu jako živou pohádku<delimiter>svým slečnám služky věštívaly<delimiter>ženicha od vojanských vždy.<delimiter>A k němu válku, to se ví.
<h1>V</h1>
Taťána věřila v ty zkazky,<delimiter>jež po svých dědech dědil lid.<delimiter>A věřila, že osud lásky<delimiter>je v kartách, snech a luně skryt.<delimiter>Čekala s hrůzou na znamení<delimiter>a všechny věci v jejím snění<delimiter>věštecký smysl mívaly<delimiter>a předtuchou ji svíraly.<delimiter>Když kocour na peci si předl<delimiter>a tlapkami si vousy myl,<delimiter>to nezvratný jí důkaz byl,<delimiter>že jedou hosté. A když zvedl<delimiter>se nebem měsíc dvourohý,<delimiter>od leva svítě pod nohy,
<h1>VI</h1>
třásla se, všechny barvy hrajíc.<delimiter>Když nebem hvězda letěla,<delimiter>do temnoty se propadajíc,<delimiter>zašeptla Táňa nesmělá,<delimiter>jako by osud padal na ni,<delimiter>do tmy své nejtajnější přání,<delimiter>by ještě stihlo hvězdy svit.<delimiter>Když zhlédla proti sobě jít<delimiter>po cestě v černé kutně mnicha,<delimiter>nebo když zajíc přeběhne<delimiter>jí cestu, ihned dolehne<delimiter>na Táňu strach, že sotva dýchá<delimiter>a zarmoucena do duše<delimiter>je vždycky v černé předtuše.
<h1>VII</h1>
Však právě tato hrůza chladná<delimiter>ji tajnou krásou vábila.<delimiter>Jak ne! Příroda protikladná<delimiter>nás přece jen tak stvořila.<delimiter>Vánoce přišly. Jaká radost!<delimiter>Chce znát svůj zítřek bujná mladost,<delimiter>jež praničeho neželí<delimiter>a před níž moře nedělí<delimiter>se prostírá až v nedohledno.<delimiter>A zítřek láká starobu,<delimiter>jež brýlemi zří do hrobu,<delimiter>kde vše to tam. I to je jedno:<delimiter>vše ztraceno, leč naděje<delimiter>dál dětským šeptem klame je.
<h1>VIII</h1>
Taťána zvědavě se dívá,<delimiter>jak vosk jí padá do vody.<delimiter>Cos divného tam na dně zbývá<delimiter>v tom divném tvaru náhody.<delimiter>Prsteny, vylovené v míse<delimiter>plničké vody, střídají se.<delimiter>A když se její kutálel,<delimiter>stařičké písně nápěv zněl:<delimiter>„Tam každý mužik mívá zlato;<delimiter>lopatou stříbro shrabuje.<delimiter>Komu ta píseň, ať mu je<delimiter>vždy dobře.“ Ale píseň tato<delimiter>zní teskně, věští ztrátu prý.<delimiter>A dívky chtí spíš Kočičky.
<h1>IX</h1>
Tak harmonicky k svému srázu<delimiter>uplývá nebem, plným chmur,<delimiter>proud divných světel v nočním mrazu.<delimiter>Jen v šatech obcházejíc dvůr,<delimiter>Taťána do zrcadla chytá<delimiter>tajemství kolem luny skrytá.<delimiter>Co třese se však v hladině,<delimiter>je teskná luna jedině.<delimiter>Sníh křupe… chodec… rychle k němu!<delimiter>Když dohoní ho po špičkách,<delimiter>hlas něžnější než zvonky v tmách<delimiter>zaznívá k stínu zlekanému:<delimiter>„Jak říkají vám?“ A tu on<delimiter>jí odpovídá: Agafon.
<h1>X</h1>
A pak jí ňáňa poradila:<delimiter>Snad budoucnost se zjeví ti,<delimiter>leč nutno je, bys poručila<delimiter>stůl pro dva v lázni prostříti.<delimiter>Strach rozlil se však po Taťáně.<delimiter>I já v myšlenkách o Světlaně<delimiter>se vyděsil. A říkám hned:<delimiter>Nebudem osud pokoušet.<delimiter>Svůj hedvábný pás odložila<delimiter>a lehla tiše na postel.<delimiter>V snu naklání se nad ní Lel<delimiter>a zrcadlo, jež do hlav skryla,<delimiter>osleplo, nečaruje již.<delimiter>Je ticho. Taťáno má, spíš?
<h1>XI</h1>
Jen sklížily se oči Táni,<delimiter>hned v podivný sen upadla.<delimiter>Jde, jde a jde sněhovou plání,<delimiter>kol mlha jen, zem vychladlá<delimiter>a před ní pod závějí v sněhu,<delimiter>neskutá mrazem do svých břehů,<delimiter>tmou burácí a rozpíná<delimiter>své vlny kalná bystřina.<delimiter>Dva trámky, jež jen mrazem drží,<delimiter>po nichž se chvěje vratký krok,<delimiter>jsou položeny přes potok.<delimiter>Před temně rozevřenou strží,<delimiter>vln hlukem na smrt zlekaná,<delimiter>se zastavila Taťána.
<h1>XII</h1>
I hledí, hledí vyčítavě<delimiter>na potok, jenž jí překáží.<delimiter>Proč nikdo v těžké chvíli právě<delimiter>jí pomoci se nesnaží?<delimiter>Vtom závěj zachumelila se.<delimiter>Kdo stoupá to tam v sněžném jase?<delimiter>Ach, srdce v Táně usedá!<delimiter>Zří střapatého medvěda,<delimiter>jenž řve a tlapu podává jí.<delimiter>Těch ostrých drápů, děvčátko!<delimiter>Však chytla se ho nakrátko<delimiter>a krůčkem, v němž se hrůza tají,<delimiter>přeběhla. Ach! A huňáč dál<delimiter>se cestou za ní kolébal.
<h1>XIII</h1>
Dál, bez odvahy vzhlédnout k němu,<delimiter>pospíchá Táňa ze všech sil;<delimiter>však služebníku huňatému<delimiter>neprchne. Blíž a blíže byl.<delimiter>Krok medvědův ji k běhu nutí.<delimiter>Před nimi les. A bez pohnutí<delimiter>tam sosny jak v den sváteční<delimiter>v své zasněžené kráse ční<delimiter>a mlčí těžce. Korunami<delimiter>bříz, nahých lip a vrb kol cest<delimiter>se slévá světlo nočních hvězd,<delimiter>však kudy jíti? Pod vlnami<delimiter>metelic kře i výspy skal<delimiter>sníh bílou plachtou zasypal.
<h1>XIV</h1>
I míří k lesu. Medvěd za ní.<delimiter>Sníh po kolena sahá jí.<delimiter>Nadarmo před větvemi chrání<delimiter>svou tvář a suky trhají<delimiter>jí z uší zlaté náušnice.<delimiter>Teď z milé nožky do vánice<delimiter>jí sklouzne mokrý střevíček.<delimiter>Teď šátek se jí z šíje smek.<delimiter>Kdež zvednout jej! Vždyť sotva vidí<delimiter>a medvěda má za zády.<delimiter>Šat zvlh jí, je však bez rady,<delimiter>neb vyhrnouti jej se stydí.<delimiter>I běží dál a běží dál.<delimiter>A medvěd jak by si s ní hrál.
<h1>XV</h1>
Upadla v sněhu. Medvěd hbitě<delimiter>ji popadl, pryč pospíchá.<delimiter>Bez dechu, pokorná jak dítě,<delimiter>se ani nehne, nedýchá.<delimiter>Po lesní cestě se s ní loudá.<delimiter>Vtom mezi stromy bídná bouda.<delimiter>A kolem nic, jen sypký sníh<delimiter>vysoko leží ve dveřích<delimiter>a v okénku se světlo třpytí.<delimiter>A ve světnici křik a šum.<delimiter>A medvěd dí: „Toť kmotrův dům,<delimiter>teď můžeš se tu osušiti.“ —<delimiter>A ze sněhu ji v síňku zved,<delimiter>kde položil ji na práh hned.
<h1>XVI</h1>
Když znovu oči otevřela,<delimiter>byl medvěd pryč, jen strop ji střeh.<delimiter>Za dveřmi křik, číš o číš zněla<delimiter>jak u boháčů na pohřbech.<delimiter>Je u vidění? Co to značí?<delimiter>A tiše k skulině se tlačí<delimiter>a vidí, Bože… za stolem<delimiter>strašidla sedí kolkolem.<delimiter>Ten rohy má, psí lícní kosti,<delimiter>ten s kohoutí zas hlavičkou,<delimiter>zde vědma s kozí bradičkou<delimiter>a kostroun, tuhý do směšnosti,<delimiter>tam k skřítkovi se přicourá<delimiter>půl jeřáb a půl kocoura.
<h1>XVII</h1>
A ještě strašnější jdou svatí:<delimiter>tu rak s pavoukem křepčící,<delimiter>tu rostouc z husí kostry, klátí<delimiter>se lebka v rudé čepici,<delimiter>mlýn s chromou nožkou žene se tu,<delimiter>až praskají mu křídla v letu,<delimiter>řeč, štěkot, smích a svist a zpěv<delimiter>a dupot, chrocht, až trne krev!<delimiter>Jak na Táňu však působilo,<delimiter>když mezi hosty objevil<delimiter>se muž, jenž jí tak milý byl<delimiter>a jehož jménem zvu své dílo!<delimiter>Oněgin, sedě uprostřed,<delimiter>sem tam zrak tajně k dveřím zved.
<h1>XVIII</h1>
Dá znamení — vše víří zase,<delimiter>zved sklenici — a každý pil.<delimiter>Zasměje se — vše řehotá se,<delimiter>stisk zuby — a hned pokoj byl.<delimiter>Je pánem tam, vše po svém mění.<delimiter>A Táně už tak hrozně není,<delimiter>ba v zvědavosti docela<delimiter>i dveře pootevřela.<delimiter>Vtom vítr zvedl průvan kolem<delimiter>a zhasil lampy v světnici<delimiter>nad bandou, v tmě se ježící.<delimiter>Tu hřmotně povstal za svým stolem<delimiter>a mezi dveře Evžen šel<delimiter>a za ním zástup strašidel.
<h1>XIX</h1>
Děs chápal se jí; jak by chtěla<delimiter>pryč běžet, běžet ze všech sil!<delimiter>A nemůže; a zdivočelá<delimiter>chtěla by křičet — opustil<delimiter>ji hlas; Oněgin v dveřích před ní.<delimiter>A za ním pekelníci bědní<delimiter>uzřeli dívku; divoký<delimiter>smích zařval. Zástup stooký,<delimiter>kopyta, chvosty chundelaté,<delimiter>jazyky, rohy, pařáty,<delimiter>čenichy, vousy po paty,<delimiter>tesáky v tlamách rozepjaté,<delimiter>vše křičí ústy jedněma<delimiter>a sápe se k ní: Má je, má!
<h1>XX</h1>
Je má! vzkřik Evžen na svou chasu,<delimiter>jež ihned zmizela jak dým.<delimiter>A v mrazivé tmě bez ohlasu<delimiter>tu zbyl jen on a ona s ním.<delimiter>Taťána v rukou se mu svíjí.<delimiter>Bez dechu do tmy odnáší ji<delimiter>kams na lavici viklavou<delimiter>a na rámě jí hlavu svou<delimiter>pokládá. A vtom Olga vchází,<delimiter>s ní Lenskij. Záblesk světla vzplál;<delimiter>Oněgin rukou zazmítal,<delimiter>divoce očima kol hází<delimiter>a nad Taťánou ve mdlobách<delimiter>nezvaným hostům klne v tmách.
<h1>XXI</h1>
Spor rozběsnil se. Náhle chytí<delimiter>Oněgin dlouhý nůž, jen mžik —<delimiter>a leží Lenskij; chýš se řítí,<delimiter>příšerně rozlehl se křik<delimiter>a černá tma vše pohltila…<delimiter>Táňa se v hrůze probudila.<delimiter>Rozhlíží se. Je bílý den<delimiter>a zamrzlým sklem do oken<delimiter>se dere nachový proud světla.<delimiter>A nad jitřenku severní<delimiter>svěžejší, Olga dveřmi k ní<delimiter>jak lehká vlaštovička vlétla.<delimiter>A ptá se v tichu pokoje:<delimiter>Zjevil se ti? A kdo to je?
<h1>XXII</h1>
Však ta, sestry si nevšímajíc,<delimiter>dál leží s knihou v posteli,<delimiter>a list za listem probírajíc,<delimiter>nač ptala se, jí nesdělí.<delimiter>Byť nebylo v té knize slova<delimiter>mudrcova či básníkova,<delimiter>přec ani Racine, Don Quijote,<delimiter>Seneca, Vergil, Walter Scott,<delimiter>nejslavnější z epických pláten,<delimiter>ba ani žurnál módních žen<delimiter>tak pilně nikdy nebyl čten<delimiter>jak Táňou Martin Zadeka, ten<delimiter>chaldejský mudrc. Proč a zač?<delimiter>Byl věštec a snů vykladač.
<h1>XXIII</h1>
Ten moudrý spis muž kočující<delimiter>přivezl jednou na statek<delimiter>a po únavné tahanici<delimiter>tři a půl ruble si zaň řek,<delimiter>kus Malvíny mé milé Táně<delimiter>velkomyslně přidav za ně.<delimiter>Taťána ovšem naopak<delimiter>mu dala knížek celý vak,<delimiter>gramatiku, dvě Petriady<delimiter>a Marmontela, třetí díl.<delimiter>Vždyť Zadeka tak moudrý byl —<delimiter>kdo jiný býval by jí tady<delimiter>za každé tísně radu dal<delimiter>a pod hlavou jí věrně spal?
<h1>XXIV</h1>
Zlý sen jí z hlavy nevychází.<delimiter>Chce věděti, co znamená<delimiter>ta bludná cesta tmou a srázy,<delimiter>ta lesní scéna šílená.<delimiter>I probírá se pilně tedy<delimiter>v seznamu podle abecedy:<delimiter>bor, bouda, bouře, hádka, host,<delimiter>kopyto, kostra, medvěd, most,<delimiter>a dál a dál. Však ze Zadeky,<delimiter>žel, nikterak dnes nezmoudří.<delimiter>A sen, když oči přimhouří,<delimiter>v ní doznívá jak hukot řeky,<delimiter>a plna zlého tušení,<delimiter>má denně větší trápení.
<h1>XXV</h1>
A hle: svou zrůžovělou paží<delimiter>Jitřenka odňala již tmám<delimiter>svit sluneční a v zpěvu sváží<delimiter>jej k Taťániným jmeninám.<delimiter>Dům Lariných už od svítání<delimiter>pln hostí je; a páni, paní<delimiter>přivezli houfy rodin svých<delimiter>na kibitkách i na saních.<delimiter>V předsíni mrazem rudé líce,<delimiter>v salonu nových rukou stisk,<delimiter>mlaskají ústa, mopsl písk,<delimiter>hluk, smích, na prahu tlačenice,<delimiter>poklony s tlachy mnohými,<delimiter>křik dětí, starost s kojnými.
<h1>XXVI</h1>
Hle, vchází, vedle ženy záře,<delimiter>pan Pusťakov. Jak chudák ztloust!<delimiter>A Gvozdin v slávě hospodáře,<delimiter>jenž pro mužiky nemá soust.<delimiter>Šedivý párek Skotininých<delimiter>a potomstvo všech věků při nich,<delimiter>od třiceti až do dvou let.<delimiter>K nim svůdník Pětuškov si sed.<delimiter>Bratrance mého Bujanova<delimiter>též přivezli (však znáte ho!)<delimiter>v čepici, zaprášeného.<delimiter>Nezapomeňme na Fljanova.<delimiter>Žrout, těžký klepař, tatrman<delimiter>a úplatkář je tento pán.
<h1>XXVII</h1>
S Charlikovem a jeho paní<delimiter>monsieur Triquet zde po ruce.<delimiter>Z Tambova přijel znenadání,<delimiter>vtipálek v brejlích, v paruce.<delimiter>Jak opravdový Francouz uplet<delimiter>a veze Táně v kapse kuplet,<delimiter>jenž po staru se zpívat smí:<delimiter>Réveillez vous, belle endormie.<delimiter>Už dávno někde ve zpěvníku<delimiter>ta stará píseň zetlela,<delimiter>Triquet však, hlava umělá<delimiter>a básník, přeškrtl rok vzniku<delimiter>a směle místo belle Nina<delimiter>vybásnil belle Tatiana.
<h1>XXVIII</h1>
A zas je vzhůru celý statek.<delimiter>To starších slečen ideál<delimiter>a naděje všech místních matek,<delimiter>pan rytmistr se žene dál.<delimiter>Výborně! Ten vždy programu dbá!<delimiter>Hned za ním plukovní jde hudba,<delimiter>sám plukovník jí rozkaz dal.<delimiter>Ta radost přece! Bude bál!<delimiter>Nohy tak tak se tanci brání,<delimiter>však jídla na stole již jsou.<delimiter>K obědu všichni v párech jdou.<delimiter>Slečinky krouží kolem Táni,<delimiter>naproti páni. Ještě kříž<delimiter>a celý mumraj sedí již.
<h1>XXIX</h1>
Teď nad stolem si pokoj dali.<delimiter>Vše žvýká. Ticho chvilenku.<delimiter>Talířky, nože jen jen hrály<delimiter>a sklenka zvoní o sklenku.<delimiter>Však pomaloučku, polehoučku<delimiter>nálada stoupá v bujném hloučku;<delimiter>ten mluví, pře se, křičí již,<delimiter>tam piští slečna jako myš.<delimiter>Vtom Lenskij vstoupil znenadání,<delimiter>s ním Evžen. Mírně káravý<delimiter>hlas stařenčin je pozdraví<delimiter>a každý místo pro ně shání<delimiter>a v zdravic družném zápolu<delimiter>je posazují ke stolu.
<h1>XXX</h1>
Dali jim místo proti Táni.<delimiter>Bledší než luna po ránu,<delimiter>podobna náhle štvané lani,<delimiter>na klíně hledá záchranu<delimiter>svých očí. Horká vášeň chvatně<delimiter>ji zalévá a je jí špatně.<delimiter>Přátelé marně zdraví ji.<delimiter>Neslyší. Už už vylijí<delimiter>se slzy jí a do mrákoty<delimiter>div nepadne. Však rozvaha<delimiter>a vůle slabost přemáhá<delimiter>a třeba v tísni, bez ochoty,<delimiter>přec dvě tři slůvka procedí.<delimiter>Ač zmatena, dál posedí.
<h1>XXXI</h1>
Už dávno Evžen snášet nemoh<delimiter>těch dívčích nervóz, slz a mdlob.<delimiter>Vždyť dost jich v životě už přemoh<delimiter>za mladých, bouřlivých svých dob.<delimiter>Již zástup hostí v hlučném sále<delimiter>ho popudil. Když spatřil ale<delimiter>nervový záchvat Taťánin,<delimiter>hned zmocnil se ho zlostný splín,<delimiter>i usmyslil si pomstychtivě<delimiter>odplatit krutě Lenskému<delimiter>a řádně vysmáti se mu.<delimiter>A mysle na svůj triumf divě,<delimiter>hned karikoval zálohou<delimiter>v duchu směs hostí ubohou.
<h1>XXXII</h1>
Oněgin nebyl sám, jenž zmatek<delimiter>Taťánin postřehnouti moh.<delimiter>Pozornost dcer však, otců, matek<delimiter>se upřela spíš na piroh<delimiter>(žel, že to bylo přesolené)<delimiter>a cimljanské, jež vychlazené<delimiter>k nákypu objevilo se!<delimiter>A na stříbrném podnose<delimiter>přichází sklínek baterie,<delimiter>tak štíhlých, tobě podobných,<delimiter>má Zizi, krystale snů mých,<delimiter>předměte veršů mých, v nichž žije<delimiter>tvá láska, oslnivá číš,<delimiter>jíž opájel jsem se, vždyť víš!
<h1>XXXIII</h1>
Bouchají zátky. Víno šumí<delimiter>svobodně z hrdla tlustým sklem.<delimiter>Ponořen v těžké, vážné dumy<delimiter>nad neudaným kupletem,<delimiter>Triquet se zved, svůj papír drže.<delimiter>Je ticho, sotva židle vrže.<delimiter>A Táňa vzdychá. Zazněl zpěv<delimiter>mdle, falešně, však pěvcův zjev<delimiter>okouzlil hosty. Zatleskali<delimiter>a Táňa, slušná, uznalá,<delimiter>pěvcovi poděkovala.<delimiter>Pak poet skromný, ne však malý,<delimiter>jí připil první jak vzor všem.<delimiter>A obdařil ji kupletem.
<h1>XXXIV</h1>
A v proudu zdravic, blahopřání<delimiter>Taťána děkovat jde všem.<delimiter>A když se rozpačitě sklání<delimiter>před Oněginem, srdce v něm<delimiter>zalkalo: Jak je unavená,<delimiter>jak zhořklá, jak v ní všecko sténá!<delimiter>Jen mlčky se jí uklonil,<delimiter>však jeho dlouhý pohled byl<delimiter>tak divně něžný. Jeho skráně<delimiter>snad vskutku soucit přeletěl,<delimiter>či zakoketovat jen chtěl,<delimiter>snad v dobrém úmyslu, snad maně.<delimiter>Co na tom? Něhou dvou tří chvil<delimiter>jí přec jen srdce oživil.
<h1>XXXV</h1>
Hřmot židlí. Hosté opouštěli<delimiter>pro teplý salon štědrý stůl.<delimiter>Tak bzučí rojem v luka včely,<delimiter>opouštějíce plný úl.<delimiter>A spokojeně po obědě<delimiter>sousedé chrápou svorně vsedě.<delimiter>U kamen dámy zívají,<delimiter>děvčata v koutě šuškají.<delimiter>Zelené stolky hostům kynou:<delimiter>to karbaníky vášnivé<delimiter>boston i hombre k sobě zve.<delimiter>I po whistu se ruce vinou,<delimiter>a dcera nudy únavná<delimiter>je jedna jako druhá hra.
<h1>XXXVI</h1>
Už osmý rubber whistu hráli<delimiter>ti pilní borci; osmkrát<delimiter>už kolem stolu přesedali<delimiter>a nesou čaj. Já měřím rád<delimiter>čas zcela prostě: pravidelný<delimiter>chod žaludku zve do jídelny<delimiter>zde na vsi líp než hodiny<delimiter>nás na oběd a svačiny.<delimiter>A jenom stručně připomínám<delimiter>pro ty, kdo stále v strofách mých<delimiter>čtou o vínech a večeřích,<delimiter>by poslali své výtky jinam:<delimiter>i božský Homér si tak ved,<delimiter>slavný už tři tisíce let.
<h1>XXXVII. XXXVIII. XXXIX</h1>
Sotva se dívky k čaji slétnou<delimiter>a šálky k ústům donesou,<delimiter>už začíná hrát fagot s flétnou<delimiter>za dveřmi v sále píseň svou.<delimiter>A rozradován břeskným zvukem,<delimiter>čaj s rumem složiv na stůl s hlukem,<delimiter>hned Paris obcí okolních,<delimiter>Pětuškov, pro Olgu se zdvih,<delimiter>k Taťáně Lenskij. S Charlikovou,<delimiter>nevěstou pokročilých let,<delimiter>bard z Tambova jde na parket.<delimiter>Bujanov lapil Pusťakovou,<delimiter>a vše se hrne do sálu,<delimiter>kde tančí v mladém zápalu.
<h1>XL</h1>
Z kraje mé knihy hravá slova<delimiter>(vrať se k nim, čtenáři můj, dnes!)<delimiter>chtěla dle vzoru Albanova<delimiter>vylíčit petrohradský ples.<delimiter>Co platno! V roztržitém snění<delimiter>já místo toho v poblouznění<delimiter>jsem líčil nožky známých žen.<delimiter>Po jejich stopách roztoužen<delimiter>jsem bloudíval, však nyní sbohem!<delimiter>Teď, poslav mladost svoji spát,<delimiter>mám čas už líp si počínat,<delimiter>a to i životem i slohem,<delimiter>i spěchám tento pátý zpěv<delimiter>očistit od zbytečných plev.
<h1>XLI</h1>
Tak bláznivý, tak jednotvárný,<delimiter>jak vítr našich mladých jar,<delimiter>vře kolem valčíku vír parný<delimiter>a v kruzích za párem jde pár.<delimiter>Čas pomsty blížiti se tuše,<delimiter>jde s tajným šklebem v skrytu duše<delimiter>Oněgin k Olze. Celý vzplál,<delimiter>tančí s ní lehce dál a dál,<delimiter>pak na židli ji usazuje<delimiter>a baví se s ní, sehnutý.<delimiter>Pak za dvě, za tři minuty<delimiter>s ní ve valčíku pokračuje.<delimiter>Vše žasne. Také Lenskij, vím,<delimiter>nevěřil vlastním očím svým.
<h1>XLII</h1>
Teď k mazurce se všecko mělo.<delimiter>Byl čas, kdy v bujném rytmu tom<delimiter>v ohromném sále vše se chvělo<delimiter>a parket duněl jako hrom,<delimiter>až drnčívaly ve zdech rámy.<delimiter>A kdepak dnes! I my i dámy<delimiter>po vosku tak tak kloužeme.<delimiter>Jen na venkově zhlédneme<delimiter>vášnivě plouti zdravá těla<delimiter>v mazurky starodávný vír;<delimiter>kramfleky, poskoky a knír,<delimiter>vše jako kdys. Sem nedospěla<delimiter>tyranská, lichá móda ta,<delimiter>v níž nová Rus je zajata.
<h1>XLIII. XLIV</h1>
Bujanov, bratranec můj čilý,<delimiter>Taťánu s Olgou sálem ved<delimiter>k Evženovi, jenž v příští chvíli<delimiter>zas s Olgou v lehkém tanci vzlét<delimiter>a s roztomilou nonšalancí<delimiter>banální madrigal jí k tanci<delimiter>do ucha šeptal, tisk jí dlaň.<delimiter>Polichocena, vzhlédla naň<delimiter>a oheň samolibosti jí<delimiter>šleh tváří. Lenskij opodál<delimiter>vše viděl, ztratil klid a vzplál<delimiter>žárlivých představ fantazií.<delimiter>A jen pár stanul, Lenskij hned<delimiter>ji na kotilion zvát se zved.
<h1>XLV</h1>
A nepochodil. Zamluvili<delimiter>se zase k tanci s Evženem.<delimiter>Co slyší to? Ó Bože milý!<delimiter>Jak mohla jen… tak hrůza v něm<delimiter>se táže! Polodětská hlava<delimiter>a už se koketa z ní stává!<delimiter>Už chytračí, už o klamu<delimiter>svých citů důkaz dává mu!<delimiter>Už nemá sil a je mu k pláči;<delimiter>nemoha snést své neštěstí,<delimiter>hned koně dal si předvésti<delimiter>a jel. Pár pistolí — a stačí.<delimiter>Pár pistolí a kule jen<delimiter>a osud bude rozřešen.
<h1>Hlava šestá</h1>
<i>Là, sotto i giorni nubilosi e brevi,<delimiter>Nasce una gente a cui l’morir non dole.</i><delimiter>Petrarca[* Tam, pod mlhavými a krátkými dny se rodí kmen, pro nějž smrt není bolestí. Petrarca]
<h1>I</h1>
Když všiml si, že Lenskij zmizel,<delimiter>Oněgin, opět znuděný,<delimiter>zatrpkle vedle Olgy sklízel<delimiter>radostné ovoce své msty.<delimiter>I Olga za ním mrzela se;<delimiter>chtěla by s Lenským sedět zase,<delimiter>a kotilion tak couravý<delimiter>jí mučivě zněl do hlavy.<delimiter>Než vše má konec. Večeřeli.<delimiter>Pak stlali jim, kde šlo to jen.<delimiter>A každý dychtil, unaven,<delimiter>už po spánku. A brzo celý<delimiter>dům spal. Jen Oněgin jel z vrat<delimiter>za pozdní noci domů spát.
<h1>II</h1>
Vše zklidnilo se. Ze salónu<delimiter>v snách chrápe těžký Pusťakov<delimiter>s těžkou svou ženou na sto honů.<delimiter>Bujanov, Gvozdin, Pětuškov,<delimiter>i Fljanov, žaludek ho děsí,<delimiter>na židle lehli v jídelně si.<delimiter>Na zemi Francouz, ležící<delimiter>v kazajce, v staré čepici.<delimiter>Děvčata ve světnici Táni<delimiter>a Olgy v sen se vnořila.<delimiter>Samotna, hledíc do bíla<delimiter>měsícem ozářených strání,<delimiter>bdí Taťána a dívá se<delimiter>do polí v teskném úžase.
<h1>III</h1>
To jeho vstup, v nějž nedoufala,<delimiter>to v jeho očích něhy kmit,<delimiter>pozornost k Olze neustálá<delimiter>hluboce rozrušily klid<delimiter>bolestné duše. Co se dálo?<delimiter>A do srdce, jež nechápalo,<delimiter>zaťala žárlivost svůj spár.<delimiter>Jako by chladných rukou pár<delimiter>jí sevřel je. Tou temnou mukou<delimiter>Taťána padá v hlubinu,<delimiter>z níž šeptá do tmy: „Zahynu,<delimiter>však krásná je smrt z jeho rukou.<delimiter>Nereptám. Což to pomůže?<delimiter>Vždyť štěstí mi dát nemůže.“
<h1>IV</h1>
Však dál jen, dál! Mých postav sbory<delimiter>se rozmnožiti hotoví.<delimiter>Pět verst jenom od Krásné Hory,<delimiter>vesnice Vladimírovy,<delimiter>je živ a zdráv v své poušti dosud<delimiter>a filosovsky bere osud<delimiter>Zareckij, kdysi bujný pán<delimiter>a karbanický ataman,<delimiter>sloup party, tribun nad sklenicí,<delimiter>teď dobrý však a nevinný,<delimiter>svobodný otec rodiny<delimiter>a řádný statkář, druhy ctící,<delimiter>a dokonce i poctivec.<delimiter>Tak vrací se svět k dobru přec!
<h1>V</h1>
Dřív za statečnost bývala mu<delimiter>vzdávána úcta bezhlesá.<delimiter>On, pravda, uměl na pět sáhů<delimiter>z pistole trefit do esa.<delimiter>A nadto: kdysi do šarvátky<delimiter>se dostal, ještě z vína vratký,<delimiter>a ač byl na mol, statný kůň<delimiter>ho shodil bez úhony v tůň.<delimiter>I dostal se tak do zajetí<delimiter>Francouzům, vzácné rukojmí!<delimiter>Regulus nový, božstvo cti,<delimiter>zas připraven vše vytrpěti,<delimiter>by pít moh u Verryho jen<delimiter>tři láhve na dluh den co den.
<h1>VI</h1>
A jindy zase pro zábavu<delimiter>si žerty tropil z hlupáků,<delimiter>ba, dovedl i moudrou hlavu<delimiter>přivésti do zlých rozpaků.<delimiter>Ač pro švandu zas příliš vzletnou<delimiter>kolikrát dostal na pamětnou<delimiter>a jako hlupák mnohdy pad<delimiter>do léčky, kterou jiným klad,<delimiter>vždy vesele se uměl hádat,<delimiter>i chytrým se i tupým zdát,<delimiter>když čas byl, chytře umlkat,<delimiter>když čas byl, zlomyslně vpadat,<delimiter>štvát mladé druhy častokrát<delimiter>a na kord, pistole je hnát,
<h1>VII</h1>
neb také ke smíru je dovést<delimiter>a na večeři s nimi jít<delimiter>a lží pak, šprýmem jejich pověst<delimiter>neviditelně zostudit.<delimiter>Alia tempora! Teď míjí<delimiter>(jako žert lásky, podobný jí)<delimiter>výbojnost s mládím téměř vždy.<delimiter>Jak řekl jsem, můj Zareckij<delimiter>ve stínu střemchy, akácie<delimiter>jak pravý mudrlant je živ,<delimiter>a jako ty, svět opustiv,<delimiter>kapustu sází, Horatie,<delimiter>chov husí, kachen po ruce<delimiter>a děti učí azbuce.
<h1>VIII</h1>
Nebyl to hlupák. Jeho citů<delimiter>si Evžen sotva vážil snad,<delimiter>však jeho zdravý rozum v skrytu<delimiter>se brzo naučil mít rád.<delimiter>Bavila ho ta hlava chytrá,<delimiter>když scházeli se. A tak z jitra,<delimiter>když Zareckij se objevil,<delimiter>se ani příliš nedivil.<delimiter>Však Zareckij, ač přítel jeho,<delimiter>dnes mnoho řečí nevedl<delimiter>a s úšklebkem, jak dovedl,<delimiter>mu podal dopis od Lenského.<delimiter>Oněgin udiven vzal list<delimiter>a pro sebe jej začal číst.
<h1>IX</h1>
A hle, byla to výzva, pádně<delimiter>mu vypovídající boj.<delimiter>Uctivě, jasně však a chladně<delimiter>zval Lenskij druha na souboj.<delimiter>Oněgin přečtl stručné psaní,<delimiter>obrátil se a bez váhání<delimiter>děl k osudnému poslu jen:<delimiter>„Nu co? Jsem vždycky připraven!“<delimiter>Zareckij vstal a beze slova<delimiter>pozdravil Evžena a šel,<delimiter>protože doma práci měl.<delimiter>Leč Evžen, uváživ vše znova,<delimiter>když dávno za dveřmi byl host,<delimiter>sám na sebe měl náhle zlost.
<h1>X</h1>
A právem. Když tak meditoval,<delimiter>sám musel přiznat v úděsu,<delimiter>že velmi mizerně se choval:<delimiter>za prvé neměl na plesu<delimiter>házeti v zlomyslnou sázku<delimiter>Lenského věrnou, něžnou lásku.<delimiter>A za druhé: lze odpustit,<delimiter>když básníka sved zbrklý cit,<delimiter>vždyť je mu osmnáct let právě.<delimiter>Však on, jenž má ho tolik rád,<delimiter>se neměl předsudkem dát hnát<delimiter>tak lehce jak míč nohou v trávě;<delimiter>jak čestný, moudrý člověk moh<delimiter>jednat — a ne jak vzteklý hoch.
<h1>XI</h1>
Vždyť mohl upřímně vše říci<delimiter>a nezuřiti jako zvěř.<delimiter>To mladé srdce láskou vřící<delimiter>měl usmířit. Však beř, kde beř,<delimiter>je pozdě, nelze pomoci si…<delimiter>A zle je — myslil si — kam vmísí<delimiter>se tenhle starý duelant,<delimiter>zlý mluvka, pletichářský drant…<delimiter>Snad Evžen pohrdáním zhostí<delimiter>se jeho vtipů klevetných.<delimiter>Jak rozetne však hlupců smích?<delimiter>Tak vypadá soud společnosti!<delimiter>Náš idol i cti pružina!<delimiter>Hle, na čem svět náš spočíná!
<h1>XII</h1>
Neschopen hněvem sebevlády,<delimiter>poeta čeká odpověď.<delimiter>Však jeho tlampač už je tady<delimiter>a pyšně referuje teď.<delimiter>Žárlivec září! Vše jde hladce.<delimiter>Měl jenom strach, aby mu zrádce<delimiter>neunik z hrsti, buď jak buď,<delimiter>a výmluvami aby hruď<delimiter>zachránit nechtěl před pistolí.<delimiter>Ta bázeň už ho nejitří:<delimiter>hned za svítání nazítří<delimiter>se sejdou za mlýnicí v poli<delimiter>a druh po druhu k rameni<delimiter>či v stehno výstřel vymění.
<h1>XIII</h1>
Svou koketu vždy nenávidět<delimiter>se rozhodnul, a nechtěje<delimiter>již před soubojem Olgu vidět,<delimiter>na slunce vzhléd pln naděje,<delimiter>a mávnuv rukou, plný jedu,<delimiter>octl se rovnou — u sousedů.<delimiter>Zamýšlel Olince vzít klid,<delimiter>svým příjezdem ji překvapit,<delimiter>však ani zdání: jako dříve<delimiter>Olinka z dveří vylétla<delimiter>vstříc chudákovi do světla,<delimiter>naději podobna jsouc tklivé,<delimiter>čiperná, klidná, veselá —<delimiter>a proč by býti neměla?
<h1>XIV</h1>
„Proč jste tak brzo odjel včera?“<delimiter>tak znenadání ptala se.<delimiter>A v Lenském tála nedůvěra,<delimiter>v zmatených citů zápase<delimiter>mizela žárlivost jak sněhy<delimiter>před tímto zrakem plným něhy,<delimiter>před dívkou jasem zalitou,<delimiter>před prostou, svěží duší tou…<delimiter>I hledí v sladkém zmatku k zemi;<delimiter>i vidí: Vždyť mě miluje!<delimiter>Pln kajícnosti v duchu je,<delimiter>už už by šeptal: Odpusťte mi,<delimiter>však beze slov je citů splav:<delimiter>je šťasten a je téměř zdráv.
<h1>XVI</h1>
A Lenskij, do melancholie<delimiter>zas ponořiv se, neměl sil<delimiter>jí připomenout historie<delimiter>z včerejška. Jen si pomyslil:<delimiter>Nestrpím, aby bídný zrádce<delimiter>lží krásných slov, šeptaných sladce,<delimiter>pokoušel srdce, které ctím.<delimiter>A já, jen já ji zachráním.<delimiter>Nestrpím, aby jedovatý<delimiter>červ rozežral stvol lilie.<delimiter>A aby, sotva rozvije<delimiter>se květ, zas zvad u jeho paty.<delimiter>A krátký smysl řečem těm:<delimiter>Je čas, že stříleti se jdem.
<h1>XVIII</h1>
Kdyby byl věděl, jaká rána<delimiter>v Tánině srdci hořela!<delimiter>A kdyby Táňa, hořem štvaná,<delimiter>věděti mohla, věděla,<delimiter>že zítra nad hrobů svých stínem<delimiter>se střetnou Lenskij s Oněginem,<delimiter>snad její láska spanilá<delimiter>by oba opět smířila!<delimiter>Však náhoda zlá tomu chtěla,<delimiter>že nikdo neměl tušení.<delimiter>Oněgin kryl se v mlčení,<delimiter>Taťána potajmu se chvěla;<delimiter>jediná Táňa mohla snad,<delimiter>však její bystrozrak už zvad.
<h1>XIX</h1>
Lenskij byl večer roztržitý.<delimiter>Hned zmlklý, veselý byl zas.<delimiter>Ten, jemuž Múzy vedou city,<delimiter>podléhá dojmům ovšem snáz.<delimiter>I usednuv ke klavichordu,<delimiter>bral stejný akord po akordu.<delimiter>Přes Olgu šeptal do dáli:<delimiter>„Jsem přece šťasten, pravda-li?“<delimiter>Noc padla však, čas jet. A vroucí<delimiter>stesk lásky do srdce mu pad.<delimiter>Bušilo, když jí v dlaně klad<delimiter>svou ruku, srdce jeho mroucí.<delimiter>Hleděla naň. Tak smutný byl.<delimiter>„Co je vám?“ — Nic. — A vykročil.
<h1>XX</h1>
Když vrátil se, vzhléd na pistole<delimiter>a zase do pouzdra je dal,<delimiter>vyhlédl do zahrady holé,<delimiter>rozsvítil, Schillera si vzal,<delimiter>chtěl čísti, ale mezi řádky<delimiter>mu běžel Olžin obraz sladký<delimiter>a každým srdce úderem<delimiter>byl krásnější a čistší v něm.<delimiter>A kniha vypadla mu z dlaně.<delimiter>Vzal pero; láskou vedeno,<delimiter>básnilo jako zblázněno,<delimiter>proud veršů šuměl. Hledí na ně<delimiter>a čte a roznícený je<delimiter>jak D(ělvig), když se opije.
<h1>XXI</h1>
Nuž, přečtěme si tyto rýmy,<delimiter>jež do dneška si chráníme:<delimiter>„Kam jste jen, kam jste odešli mi,<delimiter>vy zlatí dnové vesny mé?<delimiter>Co přinese mi zítřek, co jen?<delimiter>Marně zřím k němu nespokojen,<delimiter>v hluboké noci mlčí skryt.<delimiter>Však vždycky nutno osud ctít.<delimiter>Padnu-li s prostřelenou hlavou,<delimiter>či odejdu-li nezraněn,<delimiter>vše dobré je: život i sen<delimiter>jdou oba v hodinu svou pravou.<delimiter>Buď žehnán klopotný dne lán,<delimiter>i příchod tmy buď požehnán!
<h1>XXII</h1>
Až zítra Jitřenky svit nový<delimiter>den rozehraje nade mnou,<delimiter>já klesnu možná pod žulový<delimiter>náhrobek v kobku tajemnou<delimiter>a verše mé, mé sny, mé mládí<delimiter>pohltí proud, jenž do tmy pádí.<delimiter>Ó Léthé! Zapomene svět,<delimiter>co ty však, krásná? Přijdeš květ<delimiter>mi na hrob dáti se slzami?<delimiter>A pomyslíš si: Měl mě rád<delimiter>a mně jen, mně chtěl darem dát<delimiter>svých tesklivých snů drahokamy?<delimiter>Má milá, srdce v srdci mém,<delimiter>ó, přijd, ó, přijd: tvůj manžel jsem.“
<h1>XXIII</h1>
Psal takto dlouho, temně, matně<delimiter>(což romantismem rádi zvem,<delimiter>ač romantismu věrojatně<delimiter>v tom nevidím; však čert to vem!),<delimiter>až posléze už před úsvitem<delimiter>mu klesla hlava, ztěžklá citem,<delimiter>při módním slově ideál<delimiter>a Lenskij trochu zadřímal;<delimiter>než moh se však v sen pohroužiti,<delimiter>Zareckij, raný pták, je tu,<delimiter>už vstoupil do kabinetu,<delimiter>Lenského spěchá probuditi:<delimiter>„Je sedm. Vstávat už je čas.<delimiter>Oněgin jistě čeká nás.“
<h1>XXIV</h1>
Jak mýlil se však! V oné chvíli<delimiter>spal ještě Evžen mrtvým snem.<delimiter>Již stíny noci ustoupily<delimiter>a kohout vítal jitřní zem.<delimiter>Oněgin pohroužen je v spánek.<delimiter>Už slunce vysoko je. Vánek<delimiter>se změnil v sněžnou vánici,<delimiter>houf světlých vloček honící.<delimiter>A Evžen ještě v posteli je<delimiter>a stále ještě klidně snil.<delimiter>Pak konečně se probudil<delimiter>a zří: sníh v bílá okna bije,<delimiter>je dávno čas dát zapřahat<delimiter>a rychle vyjeti již z vrat.
<h1>XXV</h1>
Guillot, francouzský sluha, číhá<delimiter>na zvonek pánův. Hned tu byl,<delimiter>s županem, s trepkami se míhá,<delimiter>na židli prádlo připravil.<delimiter>Oněgin oblékl se, snídal<delimiter>a přitom rozkaz sluhovi dal,<delimiter>k odjezdu se s ním připravit<delimiter>a pouzdro s pistolemi vzít.<delimiter>A už si v rychlých saních hoví,<delimiter>ke mlýnu letí po mrazu.<delimiter>Tam sluha podle rozkazu<delimiter>osudné zbraně Lepageovy<delimiter>nes za pánem a koním dal<delimiter>zajeti k dvěma doubkům dál.
<h1>XXVI</h1>
U hráze Lenskij, přesný vždycky,<delimiter>už dávno nedočkavě stál.<delimiter>Zareckij dávno odbornicky<delimiter>už mlýnské kolo probádal,<delimiter>když přišel Evžen s omluvami.<delimiter>„Proč není tu váš svědek s vámi?“<delimiter>nevrle na něho hned vzkřik<delimiter>náš pedantický soubojník.<delimiter>Zareckij klasik v metodě byl,<delimiter>a střelbu do odpůrčích těl<delimiter>schvaloval jen dle pravidel,<delimiter>bez nichž se řádný šlechtic nebil.<delimiter>Měl zkrátka pro tradici cit<delimiter>a dlužno mu to pochválit.
<h1>XXVII</h1>
„Můj svědek?“ řekl Evžen klidně,<delimiter>„monsieur Guillot zde, je to sám.<delimiter>Doufám, že přijmete ho vlídně.<delimiter>Můj přítel — to snad stačí vám.<delimiter>Třebaže znám snad není právě,<delimiter>je hodný hoch od paty k hlavě.“<delimiter>Zareckij sevřel rty a stál.<delimiter>Oněgin Lenského se ptal:<delimiter>„Je libo začít?“ — Začnem tedy, —<delimiter>děl Lenskij. Co tak za mlýn šli,<delimiter>s tím hodným hochem Zareckij<delimiter>se poprvé a naposledy<delimiter>v ústraní vážně radili.<delimiter>Sokové oči sklopili.
<h1>XXVIII</h1>
Sokové! Jak je dávno tomu,<delimiter>co rozvedl je krve var?<delimiter>Co oba u stolů svých domů<delimiter>o pokrm, myšlenky, dní dar<delimiter>se družně dělili? Teď v zlosti,<delimiter>jak sokové dva bez lítosti,<delimiter>jak herci šíleného snu,<delimiter>druh druhu v tomto tichém dnu<delimiter>chystají zkázu chladnokrevně.<delimiter>Nenajdou smích, než ruku svou<delimiter>potřísní krví druhovou?<delimiter>A neobejmou se zas pevně?<delimiter>Však běda! V světské vášně rmut<delimiter>nakapal jedu lichý stud.
<h1>XXIX</h1>
Hle, pistole již blyští v dlani.<delimiter>Nabiják do hlavně se smek.<delimiter>Už nabita je! Pozor na ni!<delimiter>Již cvakl také kohoutek.<delimiter>Pánvičky prachem posypány,<delimiter>jsou připraveny. Přisekaný<delimiter>křemínek, pevně založen,<delimiter>je zvednut. Za nejbližší kmen<delimiter>Guillot se schoval s hrůzou v oku.<delimiter>Sokové pláště shodili.<delimiter>Zareckij, na coul přesný vždy,<delimiter>naměřil dvaatřicet kroků,<delimiter>obhlédl bděle okolí<delimiter>a každý vzal svou pistoli.
<h1>XXX</h1>
„A nyní jděte!“ S chladnou krví,<delimiter>s pistolí k zemi, k soku sok<delimiter>zamířil pevně, tiše: prvý,<delimiter>druhý a třetí, čtvrtý krok,<delimiter>což byly čtyři kroky k smrti.<delimiter>Tu Evžen, který v prstech drtil<delimiter>svou pistoli, jda stále vpřed,<delimiter>pomalu, první, ruku zved.<delimiter>Pět kroků kupředu šli znova.<delimiter>Vladimír Lenskij, mhouře zrak,<delimiter>zacílil také… Evžen však<delimiter>už střelil… Chvíle osudová<delimiter>odbila — drama vrcholí:<delimiter>upustil básník pistoli,
<h1>XXXI</h1>
tichounce klade na hruď ruku<delimiter>a padá. Zacloněný zrak<delimiter>tvář smrti obráží, ne muku.<delimiter>Po svahu hor se právě tak,<delimiter>na slunci jiskříc jako kvítí,<delimiter>lavina do údolí řítí.<delimiter>Oněgin v hrůze nevěří.<delimiter>Chvěje se, běží k soupeři,<delimiter>hledí naň, volá… Nadarmo, žel!<delimiter>Navždycky, mladý pěvče, již<delimiter>před časem, bez času sen spíš,<delimiter>zadula bouře, všeho ožel!<delimiter>Uvadl v krásný, jitřní čas<delimiter>a na oltáři oheň zhas.
<h1>XXXII</h1>
Na hlavu, v sněhu položenou,<delimiter>smrt podivný mír vložila.<delimiter>Měl hruď skrz naskrz prostřelenou,<delimiter>krev tekla z rány, kouřila.<delimiter>Před chvílí v srdci jeho těla<delimiter>živoucím hlasem vášeň zněla,<delimiter>nenávist, láska, naděje<delimiter>valila svoje ručeje.<delimiter>A teď jak v opuštěném bytu<delimiter>vše oněmlo, vše ztemnělo,<delimiter>vše na věky se dochvělo.<delimiter>Rolety spadly, okna spí tu<delimiter>osleplá. Paní je ta tam.<delimiter>I stín je pryč. Kde, ví Bůh sám.
<h1>XXXIII</h1>
Je milé zběsnit nepřítele<delimiter>odvážným epigramem svým,<delimiter>je milé zřít, jak otupěle,<delimiter>s párem svých rohů svěšeným<delimiter>ve vlastní zrcadlo své civí<delimiter>a stydí se své vlastní hřívy.<delimiter>Je milejší však, pravím vám,<delimiter>když vzlykne: Já se poznávám.<delimiter>A ještě milejší nám zase,<delimiter>na bledou lebku zpovzdálí<delimiter>když míří pohyb pomalý<delimiter>a ruka sotva zachvívá se;<delimiter>však kdo z nás by se radoval,<delimiter>když smrtelnou mu ránu dal?
<h1>XXXIV</h1>
Když dobře namířenou ranou<delimiter>mladého skláte přítele,<delimiter>jenž odpovědí nečekanou,<delimiter>snad beze všeho účele,<delimiter>vás urazil kdes u sklenice<delimiter>či s urážkou vás, chlubná plíce,<delimiter>na souboj vyzval hněvem zpit,<delimiter>povězte: jaký asi cit<delimiter>se zmocní vás, když uzříte ho,<delimiter>jak sevře pěsti, oněmí<delimiter>se smrtí v čele na zemi,<delimiter>už už pomalu vychladlého,<delimiter>když na volání zoufalá<delimiter>mu ústa němá zůstala?
<h1>XXXV</h1>
Hlod výčitky v tmách srdce jeho<delimiter>se třásl jak dlaň s pistolí.<delimiter>I hledí Evžen na Lenského.<delimiter>„Je zabit…“ soused blábolí.<delimiter>Je zabit! Hrůzou toho slova<delimiter>uhranut, jako od hřbitova<delimiter>jde Evžen lidi zavolat.<delimiter>Zareckij zatím měkce klad<delimiter>do saní tělo ztuhlé zcela.<delimiter>Hromádku kostí, zmlklý zpěv.<delimiter>Spřežení, větříc smrt a krev,<delimiter>se vzpíná, kope, pěna bělá<delimiter>se po udidlech zvířatům,<delimiter>jež vezla oběť v mrtvý dům.
<h1>XXXVI</h1>
Líto nám, líto básníka je:<delimiter>spí, květ, jejž zabil času vztek,<delimiter>spí s nadějí, jež nedozraje,<delimiter>spí, sotva dětské šaty svlék!<delimiter>Ten horký vítr citů, kde je?<delimiter>Kde myšlenka, v níž cit se chvěje?<delimiter>Kde ušlechtilý výtrysk sil,<delimiter>kde vysoký i něžný cíl?<delimiter>Kde jste, vy bouřné lásky snahy,<delimiter>kde touha vědět, v práci žít,<delimiter>kde ze zla strach, kde útlocit,<delimiter>kde sny, jež přepluly jste prahy<delimiter>nadpozemského tajemství,<delimiter>vy, svaté poezie sny?
<h1>XXXVII</h1>
Snad narodil se světu k štěstí,<delimiter>laur slávy urval mu snad skon.<delimiter>Snad jeho zmlklá lyra vésti<delimiter>nás mohla k výšinám jak zvon,<delimiter>jejž neumlčí závist kletá.<delimiter>Snad na vysokých stupních světa<delimiter>měl státi, viditelný v dál.<delimiter>A mučednický stín snad vzal<delimiter>do hrobu tajemství své svaté,<delimiter>a pro nás, opouštěje nás,<delimiter>zahynul blahodárný hlas<delimiter>a nikdy duši, v hlínu sváté,<delimiter>nezahrá hymnus příštích let,<delimiter>dík plemen nebude jí znět.
<h1>XXXVIII. XXXIX</h1>
Je možno též, že pro poetu<delimiter>měl život pouze šeď a kal.<delimiter>Tak prošla by mu léta květu:<delimiter>žár duše by v něm ochládal.<delimiter>Snad byl by vůbec proměnil se,<delimiter>Múz nechal, na vsi oženil se<delimiter>a šťastný, třeba s parohy,<delimiter>by vláčel župan ubohý.<delimiter>Brzo by poznal život celý,<delimiter>podagru v čtyřiceti měl,<delimiter>pil, tloustl, v nudě churavěl,<delimiter>a nakonec by na posteli<delimiter>vydechl prostřed dětí svých,<delimiter>felčarů a bab plačících.
<h1>XL</h1>
Ať tak či tak, my ještě živi,<delimiter>a básník, krví zalitý,<delimiter>milenec, snílek zádumčivý,<delimiter>spí, rukou druha zabitý.<delimiter>Sem pohleď: vlevo od vesnice,<delimiter>kde žil, ponořen do tesknice,<delimiter>dvě sosny srostly kořeny;<delimiter>zde dole šumí prameny<delimiter>a tekou stružkou do údolí.<delimiter>Tam oráč ochladí se rád,<delimiter>tam chodí žnečky nabírat<delimiter>si vody puklým džbánkem z polí;<delimiter>tam ve stínu, jímž potok tek,<delimiter>teď stojí prostý pomníček.
<h1>XLI</h1>
Když jarní déšť pad na obilí,<delimiter>zpěv o povolžských rybářích<delimiter>tu zpívá pastýř, v prázdné chvíli<delimiter>splétaje lýko láptí svých.<delimiter>A mladá měšťka, v slunce svitu<delimiter>své léto na vsi trávící tu,<delimiter>v běh dávajíc se z doubravy,<delimiter>tu koně uzdou zastaví;<delimiter>lehoučký závoj odhrne si<delimiter>a roztržitým pohledem<delimiter>čte prostý nápis, výzvu všem.<delimiter>A na zavlhlé řasy věsí<delimiter>se dámě slza soucitu.<delimiter>Nad vodou pomník stojí tu.
<h1>XLII</h1>
Zasněna, pomalu se vrací<delimiter>na koni cestou necestou.<delimiter>V sen o Lenském se celá ztrácí<delimiter>a vzpomíná, co s nevěstou,<delimiter>co asi s Olgou se teď stalo.<delimiter>Dlouho-li srdce litovalo,<delimiter>či odešel již slzí čas?<delimiter>A kde je její sestra zas?<delimiter>A kde je uprchlík ten z všeho,<delimiter>ten nenávistník módních dam,<delimiter>tak módně podivínsky sám,<delimiter>vrah toho hocha lyrického?<delimiter>Jen nebojte se. Časem svým<delimiter>vám jejich osud vylíčím.
<h1>XLIII</h1>
Ne teď. Však brzo zas se vrátím,<delimiter>vždyť svého hrdinu mám rád.<delimiter>A na čas jen ho z očí ztratím,<delimiter>pro jiné starosti své snad.<delimiter>Mne léta k přísné próze kloní<delimiter>a čtveračivý rým pryč honí;<delimiter>i já, přiznávám s povzdechem,<delimiter>dnes lhostejnější k němu jsem.<delimiter>Mé pero nehýří již jimi<delimiter>po lehkých arších papíru.<delimiter>Sny jiné, chladné nadmíru,<delimiter>a jiné přísné starosti mi<delimiter>jak v ústraní, tak v ruchu mýt<delimiter>jdou neklid v sen mé duše sít.
<h1>XLIV</h1>
Mou duší nové touhy plují<delimiter>a víří nové rozbroje;<delimiter>těch prvních, těch já nelituji,<delimiter>mně starých žalů líto je.<delimiter>Sny, sny, jež měli jsme tak rádi!<delimiter>Kde jste, kde věčný rým váš mládí?<delimiter>Či po ukrutném zákonu<delimiter>zvad, zvad květ jeho záhonů?<delimiter>Co o tom žertem mluvím s vámi<delimiter>a elegicky jsem si vzdech,<delimiter>snad zatím doopravdy dech<delimiter>mé vesny vadne za horami?<delimiter>A nevrátí se nikdy zpět?<delimiter>Není mi málem třicet let?
<h1>XLV</h1>
Mé poledne je tu. Co zbývá,<delimiter>než pozdravit je očima?<delimiter>A chvíle rozloučení tklivá<delimiter>je tu, ó mladosti ty má!<delimiter>Děkuji za radosti tvoje,<delimiter>za bolest, za vzruch nepokoje,<delimiter>za hluk a bouře, za hody,<delimiter>za vše, co dal čas pohody.<delimiter>Ó, děkuji ti. Dní tvých vzruchem<delimiter>já opíjel se ve vřavě<delimiter>i v samotě své svéhlavě.<delimiter>Tož dosti již! Chci s jasným duchem<delimiter>se na novou teď pustit pouť,<delimiter>od minula si oddechnout.
<h1>XLVI</h1>
Jen pohled zpět. A sbohem, loubí,<delimiter>v nichž dni mé v prázdni plynuly,<delimiter>vy, v nichž se sen a lenost snoubí<delimiter>ve vášeň, k níž jsme přilnuli.<delimiter>Leč ty, povzlete chvil, jež míjí,<delimiter>dál vzněcuj moji fantazii<delimiter>a nedej srdci zadřímnout,<delimiter>dál zas a zas v můj přileť kout;<delimiter>jen neber básníkovi víru,<delimiter>nedej mu zhořknout tíhou let,<delimiter>ustydnout a pak zkamenět<delimiter>v umrtvujícím světa víru,<delimiter>kde mezi hlupci bez ducha<delimiter>se nafouklá skví ropucha…
<h1>XLVII</h1>
<delimiter>
<h1>Hlava sedmá</h1>
<i>Moskvo, ty milá dcero Rusi,<delimiter>kde rovnou tobě hledati?</i><delimiter>Dmitrijev<delimiter><delimiter><i>Jak rodnou Moskvu nemít rád?</i><delimiter>Baratynskiy<delimiter><delimiter><i>Tak? Štvete na Moskvu! Hle, přijel z ciziny!<delimiter>A kde je líp?<delimiter>— Kde nejsme my.</i><delimiter>Gribojedov
<h1>I</h1>
Sníh tál již v teplém dechu jara,<delimiter>z hor hrnuly se bystřiny<delimiter>a z kalných vod se táhla pára<delimiter>nad zatopené lučiny.<delimiter>To usmívá se se snem v líci<delimiter>příroda na rok svítající<delimiter>a modrý jas jde od nebes.<delimiter>Průzračný ještě dýše les,<delimiter>zelení zachmýřený celý,<delimiter>pestří se vyschlá údolí.<delimiter>A pilná včela do polí<delimiter>již letí z voskové své cely.<delimiter>A noc co noc z tmy vyklíčí<delimiter>do ticha tlukot slavičí.
<h1>II</h1>
Jak smuten jsem, když blížíš se mi,<delimiter>ó jaro, jaro! Lásky čas!<delimiter>Umdlený, zjitřený a němý,<delimiter>zas slyším snů a krve hlas.<delimiter>Jak dojat jsem, jak dere se mně<delimiter>stesk, radost na rty, jarní země<delimiter>když do tváře mi zavane<delimiter>z mé vísky, tichem vystlané.<delimiter>Či vesel být již nedovedu<delimiter>a vše, co život dá a smích,<delimiter>co tančí, skví se v očích mých,<delimiter>mi přidá nudy jen a jedu<delimiter>do dávno mrtvé duše mé,<delimiter>jež vidí vše v tmách ztopené?
<h1>III</h1>
Či bez radosti nad návraty<delimiter>s podzimem zašlých zelení<delimiter>my v šumu lesů jen své ztráty<delimiter>vzpomenem v hořkém zasnění?<delimiter>Či s přírodou, jež kvete, plane,<delimiter>snad srovnáváme v mysli štvané<delimiter>čas mladosti, z níž zůstává<delimiter>jen lítost, lítost prchavá?<delimiter>Snad zatane v nás znenadání<delimiter>mhou snů jak poetický dar<delimiter>vidina jiných, dávných jar<delimiter>a tlukot našich srdcí raní<delimiter>přeludem dálky, plující<delimiter>tmou při kouzelném měsíci?
<h1>IV</h1>
Je čas: jdi každý dobrák líný,<delimiter>jenž na slast myslit dovede;<delimiter>vás, šťastlivci bez vlastní viny,<delimiter>vás, Levšinovi nohsledé,<delimiter>vás, Priamové z provincie,<delimiter>vás, dámy mé, jimž srdce nyje,<delimiter>vás jaro zve již na svou ves,<delimiter>čas tepla, práce, květná mez,<delimiter>čas procházek, jenž k vášni svádí,<delimiter>čarovných nocí nad lesem.<delimiter>Jen honem! Vůz a kufry sem,<delimiter>a do přírody, kamarádi,<delimiter>dle chuti po svých, po voze<delimiter>z měst, zaprášených uboze.
<h1>V</h1>
I vy, čtenáři, na mou duši,<delimiter>kolesku měl byste si vzít<delimiter>a z města, kde jste, jak se sluší,<delimiter>se v zimě bavil, vyrazit.<delimiter>Má Múza trochu nezvedená<delimiter>nás svede k říčce beze jména,<delimiter>k doubravě, lehce šumící,<delimiter>a k Evženově vesnici,<delimiter>kde poustevník ten, nechav všeho,<delimiter>v nudě a zármutku svých chvil<delimiter>v sousedství mladé Táni žil,<delimiter>děvčátka mého blouznivého,<delimiter>kde však jen stopa zoufalá<delimiter>po uprchlíku zůstala.
<h1>VI</h1>
Pojď, půjdem k vrchů polokruhu,<delimiter>kde k řece běžíc, bystřina<delimiter>proplétá po lukách svou stuhu.<delimiter>Tu dole lípa začíná,<delimiter>tu zpívá slavík noci, máji,<delimiter>až plané růže nedýchají,<delimiter>a jenom pramen v ticho zní.<delimiter>Tu vidíš kámen náhrobní<delimiter>růst pod vetchých dvou sosen prahy.<delimiter>Poutníku, zastav se a čti:<delimiter>„Vladimír Lenskij tady spí,<delimiter>smrt smělých skosila ho záhy.<delimiter>V ten a ten rok, v let toliku.<delimiter>Spi klidně, mladý básníku!“
<h1>VII</h1>
Byl čas, kdy pokřivenou sosnu<delimiter>věneček divný zdobíval.<delimiter>Nad urnou, ponořenou do snu,<delimiter>jím jitřní vánek povíval.<delimiter>Byl čas, kdy s rukama mdle v klíně<delimiter>tu sedaly dvě přítelkyně<delimiter>a objavše se, plakaly,<delimiter>co luna plála do dáli.<delimiter>Leč teď… jen stín svůj pomník hledá,<delimiter>zarostly trávou šlépěje<delimiter>a věneček, ten v blátě je.<delimiter>Jen pastýř s lýkem svým tu sedá<delimiter>a jeho píseň jako dřív<delimiter>pomalu splývá s tichem niv.
<h1>VIII. IX. X</h1>
Ubohý Lenskij! V prázdná lada<delimiter>neplakal dlouho její žal.<delimiter>Je nevěrná mu dívka mladá —<delimiter>nač plakati? Bůh dal, Bůh vzal.<delimiter>Teď jiný zaujal ji zcela,<delimiter>teď jiný vylíbal jí z čela<delimiter>svou láskou vzpomínky a chlad.<delimiter>Ten hulán uměl dobývat,<delimiter>ten hulán jí byl z duše milý…<delimiter>Již před oltářem stojí s ním<delimiter>a stydlivě tu pod kvítím<delimiter>svou hlavu do závoje chýlí,<delimiter>má oheň v očích sklopených,<delimiter>na rty jí lehký úsměv dých.
<h1>XI</h1>
Ubohý Lenskij! Zda se rmoutí<delimiter>ve vanu věčna, v hrobě svém,<delimiter>když zamane si vzpomenouti<delimiter>té zrady v srdci nevěrném?<delimiter>Ospalé vlny Léthé plynou.<delimiter>Snad básník, přešed v zemi jinou,<delimiter>je šťasten v bezvědomí svém.<delimiter>Či snad už odumřel svět v něm?<delimiter>Za hrobem věru zlhostejníme,<delimiter>zapomenutí čeká nás.<delimiter>Žen, přátel, soků zmlkne hlas.<delimiter>A jenom pro statky, vždyť víme,<delimiter>hádavých dědiců zlý chór<delimiter>dál vede hanebný svůj spor.
<h1>XII</h1>
Brzičko u Lariných věru<delimiter>zmlk Olin zvonečkový smích.<delimiter>Jsa dbalý o svou kariéru,<delimiter>s manželkou hulán k pluku tíh.<delimiter>Dávajíc dcerce požehnání,<delimiter>plakala hořce stará paní,<delimiter>tak tak se držíc na nohou.<delimiter>Leč Táňa, plakat nemohouc,<delimiter>smrtelně zbledla v obličeji,<delimiter>jejž pokryl dávno trpký žal.<delimiter>Když kdekdo na zápraží stál<delimiter>a všichni loučit se už chtějí,<delimiter>s odjíždějící dvojicí<delimiter>jde ještě Táňa mlčící.
<h1>XIII</h1>
Pak dlouho, dlouho dívala se<delimiter>za nimi jako mlhou par.<delimiter>Má Táňa sama, sama zase!<delimiter>Žel, družka tolikera jar,<delimiter>ta její holubička milá,<delimiter>teď osudem jí vzata byla,<delimiter>ta důvěrnice mladých let —<delimiter>už navždy pohltil ji svět.<delimiter>Jak stín v sad opuštěný vchází,<delimiter>a toulajíc se, neví kam…<delimiter>Žel, nikde klid a všude klam,<delimiter>a útěchy, té nenachází<delimiter>pro slzy nevyplakané,<delimiter>pro srdce napůl urvané.
<h1>XIV</h1>
V samotě krutěji žhnou žaly<delimiter>a vášeň vzrůstat začíná.<delimiter>I na Oněgina tam v dáli<delimiter>teď častěj srdce vzpomíná.<delimiter>Ne, nemůže ho nikdy vidět,<delimiter>ba smí ho jenom nenávidět,<delimiter>vždyť zabil bratra jejího.<delimiter>Poeta zhynul, není ho…<delimiter>Kdo vzpomene naň? Za jiného<delimiter>nevěsta se mu provdala<delimiter>a jeho paměť dovlála<delimiter>jak dým do nebe modravého.<delimiter>Dvě srdce možná dosavad<delimiter>ho litují… Nač litovat?
<h1>XV</h1>
Šel soumrak. Nebe smrákalo se.<delimiter>Šum vod zněl tiše. Bzučel chroust.<delimiter>Spěchaly domů dívky bosé.<delimiter>Rybářský oheň vzplál a houst<delimiter>tam za řekou. A šírou plání,<delimiter>v stříbrné luny bleskotání<delimiter>šla dál a dále Taťána,<delimiter>v sny samotářsky zabrána.<delimiter>Šla, šla… Co to? Tu pod ní klenou<delimiter>se střechy. Panský dům a ves<delimiter>a pod návrším hustý les<delimiter>a sad nad řekou ozářenou.<delimiter>Hleděla dolů. Srdce jí<delimiter>zatlouklo rychlej, silněji.
<h1>XVI</h1>
Je v rozpacích: „Zde bydlil v zimě.<delimiter>Mám jíti dál, mám zpět se dát?<delimiter>Už není zde. Kdo poznal by mě?<delimiter>Tak prohlédnu si dům a sad.“<delimiter>I kráčí Táňa s vrchu dolů,<delimiter>zvědavě, zaraženě spolu<delimiter>vše měříc plachým pohledem.<delimiter>Dvůr prázdný byl; když vešla sem,<delimiter>psi vyrazili. Táňa plačky<delimiter>tu stála, nevědouc kam dál.<delimiter>Houf dvorských dětí přichvátal<delimiter>a s bujným křikem, s trochou rvačky<delimiter>psy zahnal. Noví přátelé<delimiter>si vedli slečnu vesele.
<h1>XVII</h1>
„A panské byty, přístupny jsou?“<delimiter>se Táňa dětí zeptala.<delimiter>I rozběhly se za Anisjou,<delimiter>jež pánův statek hlídala.<delimiter>Anisja ihned přichvátala<delimiter>a panský dům jí otvírala.<delimiter>I vchází Táňa v pokoje,<delimiter>kde po Evženu prázdno je,<delimiter>a hledí: tady tágo leží,<delimiter>prach špiní sukno zelené,<delimiter>tam bičík, sofa zválené;<delimiter>stařenka za Taťánou běží<delimiter>a šeptá u krbu: „Zde pán<delimiter>tak rád sedával zadumán…
<h1>XVIII</h1>
Zde sedával s ním při obědě<delimiter>pan Lenskij. Opustil už svět…<delimiter>Teď, prosím, tudy,“ dívku vede,<delimiter>„zde jeho panský kabinet.<delimiter>Zde hověl si tak rád, pil kávu,<delimiter>zde se správcem si lámal hlavu<delimiter>a po ránu tu knížky čet.<delimiter>I starý pán tu strávil let!<delimiter>Vždy v svátek nasadil si brýle,<delimiter>sem pod okno si se mnou sed<delimiter>a dali jsme se do karet.<delimiter>Dej Pánbůh klid té duši milé,<delimiter>už karty, chudák, nehraje.<delimiter>Ať matka zem mu lehká je!“
<h1>XIX</h1>
Taťána obchází vše v chvatu,<delimiter>dojatá, na vše zvědavá.<delimiter>Vše památně ji připadá tu;<delimiter>v malátné duši zůstává<delimiter>jí po všem stopa rozechvělá:<delimiter>i stůl, kde lampa dohořela,<delimiter>i kupy knih, jež všady jsou,<delimiter>i postel s měkkou pokrývkou,<delimiter>za oknem luna na svém lovu,<delimiter>zde pološera opona,<delimiter>i portrét lorda Byrona,<delimiter>i stolek, na němž soška z kovu,<delimiter>v klobouku, čelo zchmuřené<delimiter>a ruce křížem složené.
<h1>XX</h1>
Jako by Táňu očaroval<delimiter>v té módní cele, stojí tu.<delimiter>Je čas však! Chladný vítr ovál<delimiter>ji ze tmy. V černém úkrytu<delimiter>spí stromy v mlze nad vodami;<delimiter>i luna už je za horami,<delimiter>i mladou poutnici už chlad<delimiter>přinutil myslit na návrat.<delimiter>A třeba slzy v očích měla,<delimiter>přec statečně se odvrací<delimiter>a loudavě se navrací.<delimiter>Jen ještě prosí, zda by směla<delimiter>sem zajít — jaký je tu klid! —<delimiter>a do knih se zde pohroužit.
<h1>XXI</h1>
Až za vrata ji provázela<delimiter>klíčnice. Ale zítra hned<delimiter>po ránu ji tu zase měla.<delimiter>I vešla Táňa v kabinet<delimiter>a svět jí zmizel. Zapomněla<delimiter>zde chvíli na vše, na vše zcela,<delimiter>když o samotě zůstala.<delimiter>A dlouho sama plakala.<delimiter>Pak tu, zas jinou knihu vzala,<delimiter>lhostejně nejdřív, potom však<delimiter>upoutal plně její zrak<delimiter>podivný výběr; celá vzplála,<delimiter>s hladovou duší četla dál.<delimiter>A nový svět tu před ní stál.
<h1>XXII</h1>
Oněgin dávno už, jak víme,<delimiter>odvykl zcela světu knih.<delimiter>I v něm však, jako v každém, dříme<delimiter>záliba pro některé z nich:<delimiter>Juanův básník byl mu drahý,<delimiter>k dvěma, třem románům měl vztahy,<delimiter>v nichž spisovatel zachytil<delimiter>svou dobu, v nichž dost věrně žil<delimiter>zlomený člověk jeho věku,<delimiter>neschopný lásky, radosti,<delimiter>ješitný ve své zprahlosti,<delimiter>oddaný snům, jimž není léku,<delimiter>i s rozumem svým zběsilým,<delimiter>jenž rozplývá se v marný dým.
<h1>XXIII</h1>
Škrt nehtem, ostře vyznačený,<delimiter>tkvěl tu a tam na stránkách knih.<delimiter>To dodávalo zvláštní ceny<delimiter>těm řádkám v očích dívčiných.<delimiter>Taťána mžikem pochopila:<delimiter>Ta myšlenka ho oslnila,<delimiter>zde opět Evžen dojat byl,<delimiter>tam mlčky plně souhlasil.<delimiter>Na jiných stránkách zase zřela<delimiter>škrt jeho tužky z olova.<delimiter>A duše Oněginova<delimiter>ve všech těch značkách tkvěla celá,<delimiter>tu v křížku, v slůvku ztraceném,<delimiter>tu v otazníku zkrouceném.
<h1>XXIV</h1>
I začíná teď nad knihami<delimiter>pozvolna lépe chápati<delimiter>má Táňa, Bohu díky, s námi<delimiter>milence, po němž vzdychati<delimiter>ji sudičky snad odsoudily.<delimiter>Je úkladník to pobloudilý,<delimiter>syn pekel, dítě rajských krás?<delimiter>Ten anděl, nadutý ten ďas,<delimiter>co je? Zda kopie jen pouhá,<delimiter>nicotný přízrak, Moskvan spíš,<delimiter>jejž v haroldovském plášti zříš,<delimiter>stín, jenž se v cizí masce plouhá,<delimiter>slov módních plný lexikon,<delimiter>či parodie že je on?
<h1>XXV</h1>
Co bylo v hádance té skryto?<delimiter>Snad přece pravda svitla jí?<delimiter>Hodiny letí. Zdali ví to,<delimiter>že doma na ni čekají,<delimiter>že sousedé dva na rozpravu<delimiter>k nim šli a o ní, k hlavě hlavu,<delimiter>že mluví: „Děcko není již,“<delimiter>dí stařenka, „a je s ní kříž.<delimiter>Olinka přece mladší byla.<delimiter>Ach, ach, je čas už děvče vdát!<delimiter>A ona? Ke všem břitký chlad…<delimiter>a každému div nevyspílá.<delimiter>Jen vzdychá v toulkách po polích.<delimiter>Prý nechce…“ matčin nářek ztich.
<h1>XXVI</h1>
— Nemá snad lásku? — „Nevím, kdo by!<delimiter>Bujanov prosil: koš měl hned.<delimiter>Pětuškov — Táňa rámus robí.<delimiter>A husar Pychtin, jak by smet.<delimiter>Byl celý pryč, jen promluvila.<delimiter>Jak měl se k ní jen, duše milá!<delimiter>Už myslím si: Ten pravý je!<delimiter>A kdež! Vše se vždy rozbije.“<delimiter>— To nic, matičko, Moskvu na ni!<delimiter>Tam na odbyt jdou nevěsty.<delimiter>Houf ženichů tam u cesty! —<delimiter>„Ach, tatíčku můj, bída brání!“<delimiter>— Pro jednu zimu? To je krám!<delimiter>A ostatně — já půjčím vám. —
<h1>XXVII</h1>
Je dobrá rada ve zlém čase.<delimiter>Stařenka kvůli dítěti<delimiter>vše spočetla a rozhodla se<delimiter>do Moskvy v zimě zajeti.<delimiter>I Táňa ví už, co se stane.<delimiter>Má na soud Moskvy vyhýčkané<delimiter>jít se srdečnou tváří svou,<delimiter>s provinciální prostotou,<delimiter>s hadříky, v něž se skromně šatí,<delimiter>a se svou řečí nemódní.<delimiter>Fifleny, floutci svobodní<delimiter>se jí tam budou vysmívati…!<delimiter>To vše jí hrůzu nahání.<delimiter>Líp zůstat v tichém ústraní.
<h1>XXVIII</h1>
Jen vstala, záhy za úsvitu,<delimiter>už do přírody pospíchá<delimiter>a šeptá v rozteskněném citu,<delimiter>až bolestně se zadýchá:<delimiter>„Sbohem, vy louky s květy mými,<delimiter>vy známé vrchy s údolími,<delimiter>vy lesy s tmou svou tajemnou!<delimiter>Sbohem, ty modro nade mnou,<delimiter>buď sbohem, veselá má zemi!<delimiter>Loučím se s tichým světem svým,<delimiter>pro marný třpyt jej opouštím.<delimiter>Volnosti, sbohem, těžko je mi<delimiter>jít do mlžného neznáma.<delimiter>Co chystá pro mne sudba má?“
<h1>XXIX</h1>
A její toulky se teď dlouží.<delimiter>Tu láká potok, onde chlum.<delimiter>Snad ani neví, kterak touží<delimiter>tu krásu zachovat svým snům.<delimiter>Jen ještě chvíli potěšiti<delimiter>se se svým hájem, vonět kvítí,<delimiter>jít zahradou, jež dokvétá.<delimiter>Leč léto rychle odlétá<delimiter>a již již je tu jeseň zlatá,<delimiter>a zbledlá, zachvívá se zem<delimiter>jak oběť v šatě nádherném.<delimiter>A již sem sever s mračny chvátá;<delimiter>dul, zahučel a zima již<delimiter>jde o svých berlích blíž a blíž.
<h1>XXX</h1>
Už přišla, už se chumelila,<delimiter>na duby pověsil se sníh,<delimiter>přes vrchy lehla v pole bílá<delimiter>v zvlněných, bílých kobercích.<delimiter>Už přišla, břehy vyrovnala<delimiter>s řekou, jež ochrnuta stála.<delimiter>Mráz uhodil. A každý rád<delimiter>má žerty matky zimy snad,<delimiter>jen Taťána je plna bázně.<delimiter>Ne, letos zimu nevítá,<delimiter>svůj dech na mrazu nechytá<delimiter>a prvním sněhem ze střech lázně<delimiter>tvář, hruď, ramena nemyje.<delimiter>Takový v ní strach z cesty je.
<h1>XXXI</h1>
Už minul den, kdy vyjet měli,<delimiter>už věru nejvyšší byl čas.<delimiter>Dalo to práci, zrezavělý<delimiter>vůz překovat a spravit zas.<delimiter>Tři kibitky, tak jezdívali,<delimiter>tvořily oboz dokonalý:<delimiter>matrace, židle, peřiny,<delimiter>kastroly, zavařeniny,<delimiter>truhly, posady na kuřata<delimiter>a hrnce, hojnost nádobí<delimiter>i všelijaké zásoby.<delimiter>Ven z jizeb služebnictvo chvátá<delimiter>a všude šum a pláč má vrch,<delimiter>už vedou na dvůr osmnáct mrch,
<h1>XXXII</h1>
v bojarské saně zapřahají,<delimiter>snídani nesou ze dveří<delimiter>a vozy div že nepraskají<delimiter>a služky, kočí láteří.<delimiter>Už usadil se na kobyle<delimiter>vousatý štolba. Slavná chvíle<delimiter>loučení s pány přišla teď<delimiter>pro celý statek, pro čeleď.<delimiter>Konečně! Tíha povolila,<delimiter>už zvoní ze vrat podkova.<delimiter>„Nuž sbohem, klide domova,<delimiter>nuž sbohem, zákoutí má milá,<delimiter>kdy uzřím vás?“ A Táňa má<delimiter>si stírá slzy rukama.
<h1>XXXIII</h1>
Snad jednou, díky vzdělanosti,<delimiter>až povolí jí ruský svět<delimiter>(počítám na to ze skromnosti<delimiter>filozoficky pět set let),<delimiter>i v cestách dočkáme se změny,<delimiter>nadejde rozvoj netušený:<delimiter>silnice po Rusi sem tam<delimiter>se vzmáchnou ke všem končinám,<delimiter>přes naše řeky mosty sklenou<delimiter>se kovovými duhami,<delimiter>prokopem hory; vodami<delimiter>povedem směle chodbu zděnou<delimiter>a bude v zájmu národa<delimiter>co stanice, to hospoda.
<h1>XXXIV</h1>
Teď naše cesty, chátrajíce,<delimiter>pozvolna hnijou, mosty též.<delimiter>A ve stanicích pro štěnice<delimiter>zamhouřit oka nemůžeš.<delimiter>Hospody nikde. Na stanici<delimiter>sic pyšně visí ve světnici,<delimiter>na oko pouze, seznam cen,<delimiter>však marně chuť nám dráždí jen,<delimiter>zatím co kyklopové naši<delimiter>v kováren selských odlesku<delimiter>evropskou léčí kolesku,<delimiter>jež ruské cesty těžce snáší,<delimiter>a Pána Boha prosí dál,<delimiter>by cesty spravit nenechal.
<h1>XXXV</h1>
Leč zato v zimě! Mrazík tenký<delimiter>dal do pořádku silnice.<delimiter>Jak módní verše bez myšlenky<delimiter>je hladká zimní sanice.<delimiter>Náš Automedon si jen hvízdá,<delimiter>jak ubíhá mu v trojce jízda,<delimiter>a versty se nám kmitají<delimiter>jak ploty na cest okraji.<delimiter>Než Larinovy na neštěstí<delimiter>nejely poštou, šetříce;<delimiter>už týden sněhem silnice<delimiter>si jejich herky cestu klestí<delimiter>a Táňa naše unylá<delimiter>se dokonale znudila.
<h1>XXXVI</h1>
Však už se blíží, už zří na ně<delimiter>v svém zlatě, v záři plamenné<delimiter>kříž na kříži a dávné báně,<delimiter>tvář Moskvy bělokamenné.<delimiter>Ach přátelé, jak blahá chvíle,<delimiter>když pohled na paláce bílé,<delimiter>na chrámy, věže, sady vil<delimiter>se v půlkruhu mi objevil!<delimiter>Jak často v srdci tulákově,<delimiter>jež sudba štvala lakomá,<delimiter>sen o tobě rost, Moskvo má!<delimiter>Moskvo! Co všecko v tomto slově<delimiter>je pro nás navždy spojeno,<delimiter>ruského srdce ozvěno!
<h1>XXXVII</h1>
Hle, do šera svých doubrav skrytý<delimiter>Petrovský zámek! Chmuří v dál<delimiter>své od nedávna slavné štíty.<delimiter>Sám Napoleon tady stál<delimiter>a čekal, vítěz, jenž vše ničí,<delimiter>kdy přijde k němu Moskva s klíči<delimiter>od Kremlu starodávného…<delimiter>Ne, neměla jich pro něho<delimiter>má Moskva, hlavu nesklonila<delimiter>před nedočkavým herojem.<delimiter>Nepřišla s věnci, s darů stem,<delimiter>jen požár před ním založila.<delimiter>Dřív opojen, teď zasněný,<delimiter>se odtud díval v plameny.
<h1>XXXVIII</h1>
Buď sbohem, svědku zašlé slávy,<delimiter>Petrovský zámku! Jeďme dál!<delimiter>Už sloupy bran se před ně staví,<delimiter>už po Tverské se kodrcal<delimiter>náš těžký průvod přes hromady;<delimiter>po obou stranách budky, klády,<delimiter>lucerny, módní výklady,<delimiter>paláce, sady, ohrady,<delimiter>kláštery, chajdy, věže, saně,<delimiter>Bucharci, kluci, kozáci,<delimiter>lékárny, kupci, sedláci,<delimiter>bulváry, aleje a báně,<delimiter>balkony, vrata znaků lvích<delimiter>a hejna kavek na křížích.
<h1>XXXIX. XL</h1>
Ta dálka! Saně kodrcají<delimiter>už hodinu a snad už dvě.<delimiter>Až konec konců přistávají<delimiter>v Charitonjevské uličce.<delimiter>Nu, konečně už Táňa byla<delimiter>u tetičky, jež souchotila<delimiter>na čtvrtý rok. A brejlatý,<delimiter>omšelý Kalmyk střapatý<delimiter>dokořán otevřel jim bránu<delimiter>a ved je k šeré komnatě,<delimiter>kde vítala je dojatě<delimiter>stařičká kněžna na divanu.<delimiter>A stařenky se líbaly<delimiter>a plakaly a volaly:
<h1>XLI</h1>
— Pachette! — „Má kněžno! Alino má!“<delimiter>— Mon ange! Ta radost! — „Tolik let!“<delimiter>— Sestřenko! A teď jako doma!<delimiter>A všechno musíš vyprávět! —<delimiter>Ví Bůh, to bylo hodno pera!<delimiter>„A tu je Táňa, moje dcera!“<delimiter>— Táničko, pojď přec ke mně blíž!<delimiter>Vždyť je mi jako ve snu spíš…!<delimiter>Pamatuješ si Grandissona? —<delimiter>„Jak? Grandisson?… ou, Grandisson!<delimiter>Jak ne, sestřenko… kdeže on?“<delimiter>— Je v Moskvě, blízko Simeona.<delimiter>Na Štědrý den tu u mne byl.<delimiter>Nedávno syna oženil.
<h1>XLII</h1>
A ten… Však pozděj dojdem k němu,<delimiter>viď! Zítra Táňu ukážem<delimiter>hned příbuzenstvu veškerému;<delimiter>jen na nohy že chabá jsem,<delimiter>ven nemohu. Vás jistě celá<delimiter>ta cesta strašně ztrmácela;<delimiter>teď si však spolu oddechnem.<delimiter>Ach, hruď mě dusí… slabá jsem…<delimiter>i radost mi teď přitěžuje,<delimiter>nejenom žal… Už, drahá, vím,<delimiter>že k ničemu se nehodím…<delimiter>Ke stáru život k břemenu je… —<delimiter>A pro pláč, jenž ji s kašlem chyt,<delimiter>nemohla ani dokončit.
<h1>XLIII</h1>
Dobrota její dojímala<delimiter>Taťánu, přesto smutnou přec,<delimiter>jak v cizím ovzduší tu stála,<delimiter>o domově sníc nakonec.<delimiter>Nemůže spát a pod nebesy<delimiter>z hedvábí celou noc se děsí,<delimiter>jak na rozkaz pak vstává hned,<delimiter>když jitřní zvony začnou znět,<delimiter>poslové dlouhé denní dřiny.<delimiter>Tu k oknu Táňa sedne si,<delimiter>chtěla by výhled na lesy,<delimiter>však z šera svítá obraz jiný:<delimiter>konírna, kuchyň, cizí dvůr<delimiter>se noří s ploty z jitřních chmur.
<h1>XLIV</h1>
A ke příbuzným po obědech<delimiter>den za dnem vodí Taťánu,<delimiter>by našla v babičkách a dědech<delimiter>v své bezradnosti ochranu.<delimiter>K příbuzným přišlým z provincie,<delimiter>po Moskvě každý laskavý je;<delimiter>vítali je i hostili.<delimiter>„Jak vyrostla! Vždyť před chvílí<delimiter>jako bych kmotrou tobě stála!“<delimiter>— Já do rukou tě brávala! —<delimiter>„Já za uši tě tahala!“<delimiter>— A já ti perník nosívala! —<delimiter>Babičky sborem kývají:<delimiter>„Jak nám ta léta prchají!“
<h1>XLV</h1>
Po pravdě jsou však beze změny;<delimiter>v svých starých zvycích zejména:<delimiter>zas čepec tylem osazený<delimiter>má kněžna teta Helena,<delimiter>Ivan Petrovič zas je hloupý,<delimiter>Semjon Petrovič stejně skoupý —<delimiter>Ljubov Petrovna stejně lže,<delimiter>Lukerja Lvovna barví se.<delimiter>I Pelageja Nikolavna<delimiter>má stále téhož přítele<delimiter>a téhož psa a manžele,<delimiter>a manžel zas, člen klubu zdávna,<delimiter>je stále krotký, nahluchlý<delimiter>a pitím za dva opuchlý.
<h1>XLVI</h1>
Grácie Moskvy, jejich dcery,<delimiter>teď mají novou zábavu.<delimiter>Nejprve Táňu z nedůvěry<delimiter>od nohou měří po hlavu,<delimiter>cos divného v ní shledávají,<delimiter>za selsky nerudnou ji mají,<delimiter>je bledá jim a hubená,<delimiter>však vzhledná je. To zejména.<delimiter>Pak poslušny svých dobrých hnutí,<delimiter>se kol ní točí blíž a blíž,<delimiter>líbají, pak ji tisknou již,<delimiter>do módních účesů ji nutí,<delimiter>a pak i jejich tajemství,<delimiter>tajemství srdcí Táňa zví,
<h1>XLVII</h1>
vítězství té a výhru oné,<delimiter>sny, naděje a námluvy.<delimiter>Tak v zábavě den dívek tone,<delimiter>s příkrasou lehké pomluvy.<delimiter>Pak na oplátku za zpovědi<delimiter>svých srdcí vyzvěděti hledí<delimiter>tajemství srdce Tánina.<delimiter>Ta však jak ve snu spočíná<delimiter>a cokoli se říci zdráhá,<delimiter>vždyť nechápe, co řekly jí,<delimiter>a srdce svého tajemství,<delimiter>posvátný poklad slz a blaha,<delimiter>co živa bude, nezradí<delimiter>v svém mlčenlivém úkradí.
<h1>XLVIII</h1>
I přesto touží Táňa zase<delimiter>brát účast v čilé besedě.<delimiter>Však po salonu rozbíhá se<delimiter>jen tlach jak balet po ledě.<delimiter>Vše běží s lhostejností chladnou;<delimiter>i v klevetách svých v nudu vpadnou<delimiter>a v poušti řečí neplodných,<delimiter>výzvědů, klepů, intrik zlých,<delimiter>stín myšlenky se nezakmitne,<delimiter>byť bezděky, byť nazdařbůh;<delimiter>zde smíchem netryskne mdlý duch<delimiter>a v srdci sotva žertem svitne.<delimiter>Ba také hloupost od dávna<delimiter>tu pramálo je zábavná.
<h1>XLIX</h1>
Společně k Táně zrakem bloudí<delimiter>škrobená mládež z archivu.<delimiter>A nelítostně o ní soudí<delimiter>zmrzelci, prostí obdivu.<delimiter>Jen jeden, bláznem zvaný sborem,<delimiter>se odvážil ji nazvat vzorem,<delimiter>a nakloniv se opodál,<delimiter>jí v duchu elegii psal.<delimiter>Též V(jazemskij) k ní jednou sedl,<delimiter>s Taťánou do řeči se dal<delimiter>a duši její zaujal.<delimiter>Zeptal se na ni, když to zhlédl,<delimiter>mladíka, jenž byl po ruce,<delimiter>jakýsi stařík v paruce.
<h1>L</h1>
Leč tam, kde divě rozlehne se<delimiter>křik Melpomeny k prázdným zdem,<delimiter>když zlatou mantilou svou třese<delimiter>před chladným, temným hledištěm,<delimiter>tam, Thalia kde tiše dřímá,<delimiter>snad aniž potlesk přátel vnímá,<delimiter>kde pouze Terpsichoré snad<delimiter>dovede mládež rozehřát<delimiter>(což zažili jsme také sami<delimiter>za mých a vašich mladých let),<delimiter>na Táňu ani neohléd<delimiter>se lorňon nepřejícné dámy<delimiter>a muži, jež ctí módní svět,<delimiter>v lóžích a křeslech, jak by smet.
<h1>LI</h1>
Pak ovšem na plesy ji vlekou.<delimiter>Tam nával, dusno je a šum.<delimiter>Tam hudba hřmí a světla tekou<delimiter>a valčíkem se chvěje dům.<delimiter>Tam krásek lehké toalety,<delimiter>tam zástup pánů kopuletý<delimiter>a nedočkavých nevěst kruh<delimiter>udiví zrak a budí vzruch.<delimiter>Zde osvědčení elegáni<delimiter>svou drzost nosí v žiletech,<delimiter>na přezíravých lornětech.<delimiter>Sbor husarů tu úspěch shání,<delimiter>oslní, zvíří dívčí sen<delimiter>a s břinkotem zas letí ven.
<h1>LII</h1>
Tak mnoho hvězd plá nocí sinou,<delimiter>tak mnoho krásek v Moskvě je.<delimiter>Však jasněj všech, jež nebem plynou,<delimiter>se luna v modru zaskvěje.<delimiter>Ta, kterou nesmím, když v snu dýchá,<delimiter>svou lyrou vyrušovat z ticha,<delimiter>však sama mezi ženami<delimiter>se skví jak luna nad námi.<delimiter>Hle, jdouc s hrdostí nebešťanky,<delimiter>sotva se země dotýká!<delimiter>Hle, něha hruď jí proniká!<delimiter>A její oči jak dva vánky…!<delimiter>Než dost, už dost; a srdce chraň:<delimiter>vždyť vášním platil jsi již daň.
<h1>LIII</h1>
Smích, šum a poplach v zmatku hloupém,<delimiter>mazurka, kvapík s valčíkem.<delimiter>S tetami pod mohutným sloupem,<delimiter>kde stojí, lhostejna snad všem,<delimiter>nevidí Táňa, ač se dívá,<delimiter>hněv k víru světa se v ní skrývá,<delimiter>je dusno jí tu… Duchem svým<delimiter>zas prchá k střechám doškovým,<delimiter>k chudině vsí, jíž smějí se tu,<delimiter>v svá osamělá zátiší,<delimiter>kde zurčet potok uslyší,<delimiter>k svým románům a k vůni květů<delimiter>a k lipovým těm alejím,<delimiter>tam, tam, kde setkala se s ním.
<h1>LIV</h1>
Kdo ví, co vše si v dáli vysní:<delimiter>svět zmizel jí i hlučný bál.<delimiter>A zatím očí nespouští z ní<delimiter>jakýsi vážný generál.<delimiter>Hned obě tety zamrkaly,<delimiter>znamení loktem Táně daly,<delimiter>a z obou stran jí šeptají:<delimiter>„Tam vlevo, hleď, tam na kraji…“<delimiter>— Na kraji? Ale z které strany? —<delimiter>„Jen se tam dívej. Vlevo spíš,<delimiter>v tom houfu. Cožpak nevidíš<delimiter>tam v uniformě ty dva pány?<delimiter>Teď stojí bokem. Teď jde dál…“<delimiter>— Kdo? Tenhle tlustý generál…? —
<h1>LV</h1>
Ponechme Táně úspěch její<delimiter>a sny, jež teskně oželí.<delimiter>A nazpět k tomu, o němž pěji,<delimiter>bychom naň nezapomněli.<delimiter>To několika slov si žádá:<delimiter>„Mladého zpívám kamaráda<delimiter>rozmary, jež mu duší jdou.<delimiter>Požehnej dlouhou práci mou,<delimiter>ó, ty epická Múzo moje!<delimiter>Na cestu dlouhou hůl mi dej,<delimiter>oklikou bloudit nenechej!“<delimiter>A dost! Shazuji břímě svoje!<delimiter>Já klasicismu čest jsem vzdal:<delimiter>byť pozdě, vstup jsem udělal.
<h1>Hlava osmá</h1>
<i>Fare thee well, and if for ever,<delimiter>Still for ever, fare thee well.</i><delimiter>Byron[* Buď zdráv! A jestliže se loučíme navždy, buď navždy zdráv!. Byron]
<h1>I</h1>
V těch dnech, kdy v sadech u lycea<delimiter>jsem bezstarostně rozkvítal,<delimiter>ochotně čítal Apuleia<delimiter>a Cicerona odmítal,<delimiter>v těch jarních dnech, tak plných krásy,<delimiter>kdy labutin křik z vod se hlásí<delimiter>a nad jezery měsíc snil,<delimiter>já s Múzou jsem se seznámil.<delimiter>Tu rázem studentská má cela<delimiter>se rozsvítila. Múza tam<delimiter>k mým vroucím sedla hostinám,<delimiter>mým mládím, jasem dětství zněla,<delimiter>zpívala slávu starých dob<delimiter>a srdce tluk, snů květ a hrob.
<h1>II</h1>
Svět s veselou nás vítal tváří.<delimiter>První úspěch nám křídla dal.<delimiter>Sám Děržavin si všim nás k stáří<delimiter>a před smrtí nám požehnal.<delimiter>……………………………………
<h1>III</h1>
A já, zákonem míti chtěje<delimiter>jen vášní zvůli překotnou,<delimiter>o cit se s davem podíleje,<delimiter>jsem vodil bujnou Múzu svou<delimiter>na divá sezení a pitky,<delimiter>jež proklínaly noční hlídky.<delimiter>I tam, v ty hody bláznivé,<delimiter>rozhazovala dary své,<delimiter>a bakchantky smích majíc v hlasu,<delimiter>při číši hostům zpívala,<delimiter>co kolkolem se míhala<delimiter>bujará mládež oněch časů —<delimiter>a já se chlubil nad stolem,<delimiter>že druhem divošky té jsem.
<h1>IV</h1>
Hlas osudu však padl na mě,<delimiter>v dál běžel jsem… Šla, kam jsem šel.<delimiter>Jak často vděčil jsem své dámě,<delimiter>když zpěvem jejím zlaskavěl<delimiter>mi tajemně spěch v tichu, mrazu.<delimiter>Jak často v sedle po Kavkazu<delimiter>mě provázela po skalách<delimiter>jak Lenora v měsíčních tmách!<delimiter>Jak často po tauridském břehu<delimiter>mě vedla za ruku, když v mhách<delimiter>se šepot Nereidy táh,<delimiter>sbor mocných vln ve stálém běhu,<delimiter>jenž z hloubky věčným hymnem pěl:<delimiter>Buď chválen světů stvořitel.
<h1>V</h1>
Zapomenuvši metropole,<delimiter>kde hostin lesk a hudby van,<delimiter>v chudobě Moldávie holé<delimiter>tak často vešla v klidný stan<delimiter>toulavých cikánů a zcela<delimiter>tam mezi nimi zdivočela;<delimiter>řeč bohů zapomněla tam<delimiter>pro divnou řeč, jíž mluví chám,<delimiter>pro zpěv, jímž divočina zalká.<delimiter>Pak změnilo se vše, i zem.<delimiter>A ejhle, ona v sadu mém<delimiter>si usedla jak upejpalka,<delimiter>zírajíc teskně, nevinně,<delimiter>s francouzskou knížkou na klíně.
<h1>VI</h1>
Po prvé nyní zavedu ji<delimiter>však na raut, mezi elitu;<delimiter>s žárlivou bázní pozoruji<delimiter>teď její stepní krásy tu.<delimiter>Šlechtickým klubkem propletla se;<delimiter>tu diplomat, tam voják zase<delimiter>se vypíná, shluk pyšných žen.<delimiter>I sedla si a hledí jen<delimiter>zvědavě na tu pastvu očí,<delimiter>baví ji řeč, kmit toalet,<delimiter>ten zvolna vcházející svět,<delimiter>jenž se kol hostitelky točí,<delimiter>i zástup mužů kolem dam<delimiter>jak kolem malby temný rám.
<h1>VII</h1>
I řád i soulad se jí líbí,<delimiter>jenž v oligarchii té zkvet,<delimiter>chlad, jenž se nedopouští chyby,<delimiter>i pestrost hodností a let.<delimiter>Kdo však ten chmurný nemluva je<delimiter>tam ve vznešeném hloučku zkraje?<delimiter>Kdekdo cizince vidí v něm.<delimiter>Jak průvod mátoh v zraku mdlém<delimiter>mu sem tam běží obličeje.<delimiter>Kdo je to? Trápí ho zde splín?<delimiter>Či spíš zraněné pýchy stín?<delimiter>Co? Znuděnec ten Evžen že je?<delimiter>Nu ovšem. Což ho neznáte?<delimiter>— Už dávno ho zde vídáte? —
<h1>VIII</h1>
„Je stále týž? Či došel míru?<delimiter>Či podivína dělá dál?<delimiter>Na jakou mysle avantýru,<delimiter>pro jakou masku nyní vzplál?<delimiter>Zač převléká se? Za Melmotha?<delimiter>Kosmopolitu, patriota?<delimiter>Za svatouška, jenž obol dá?<delimiter>Za kvakera? Či Harolda?<delimiter>Či bodrý hoch se z něho stane<delimiter>nakonec jako já neb vy?<delimiter>Slyšte můj náhled poctivý:<delimiter>Čas nechat módy ohmatané!<delimiter>Už dost se světa naklamal…“<delimiter>— Znal jste ho? — „Věru: Neznal, znal.“
<h1>IX</h1>
— Leč proč jenom tak bez lítosti<delimiter>vidíte všecko černé v něm?<delimiter>Snad proto, že v své posedlosti<delimiter>si rádi na vše stěžujem,<delimiter>že neopatrný žár duší<delimiter>klid samolibých nicek ruší<delimiter>a uráží, je k smíchu jim,<delimiter>že rozum tísní vzmachem svým,<delimiter>že považujem hojnou měrou<delimiter>už pouhá slova za činy,<delimiter>že hlouposti tlach zločinný<delimiter>i vážní lidé vážně berou<delimiter>a že jen sama prostřednost<delimiter>nám zvyklostí svou hoví dost?“
<h1>X</h1>
Je blažený, kdo mlád byl k mládu,<delimiter>je šťasten, v pravý čas kdo zrál,<delimiter>i ten, kdo rostoucího chladu<delimiter>svých roků s pokorou vždy dbal,<delimiter>kdo divným snům se neoddával,<delimiter>kdekoho ze smetánky znával,<delimiter>kdo ve dvaceti švihák byl,<delimiter>pak výhodně se oženil<delimiter>v své třicítce a k padesáti<delimiter>kdo zbavil se všech dluhů svých;<delimiter>v hodnostech, v slávě, v penězích<delimiter>kdo moudře vpřed se uměl bráti,<delimiter>ten, o němž opakuje sbor:<delimiter>Pan N. N., dokonalý tvor.
<h1>XI</h1>
Však smutno myslit, že se v dáli<delimiter>nám marně mladost ztratila;<delimiter>že sami jsme ji zrazovali,<delimiter>že sama nás pak zradila,<delimiter>že naše nejvřelejší přání,<delimiter>že naše nejčistší sny ranní<delimiter>uvadly v rychlém mámení<delimiter>jak listí v choré jeseni.<delimiter>Odporno obraz zítřka chovat<delimiter>jak samý oběd napořád,<delimiter>zřít na život jak na obřad,<delimiter>důstojnou luzu následovat,<delimiter>však pranic nesdíleti s ní,<delimiter>názory, vášně ani sny.
<h1>XII</h1>
Kdo stal se terčem hlučných soudů,<delimiter>jak ubrání se, ze všech stran,<delimiter>když ústy rozumářských bloudů<delimiter>je hercem podivínství zván,<delimiter>když bláznem ponurým ho zovou,<delimiter>mrzáckou hříčkou satanovou<delimiter>neb Démonem mým někdejším?<delimiter>Oněgin (pojďme zase s ním),<delimiter>v souboji zabiv Vladimíra,<delimiter>bez cíle, jenž chce k práci spět,<delimiter>šestadvaceti dočkav se let,<delimiter>Oněgin, jehož prázdno svírá,<delimiter>když bez úřadu, ženy šel,<delimiter>co počít by měl, nevěděl.
<h1>XIII</h1>
Štván neklidem, se toulal v dáli,<delimiter>tu zde a zítra jinde již.<delimiter>(Bolestný úděl těch, kdo vzali<delimiter>na sebe dobrovolný kříž.)<delimiter>Dal sbohem znepokojující<delimiter>samotě, statku na vesnici,<delimiter>kde denně z šera doubravy<delimiter>mu vyrůstal stín krvavý,<delimiter>a citem jediným se trudil<delimiter>na bludných cestách nazdařbůh.<delimiter>Leč brzo v něm i toulek vzruch,<delimiter>jak všecko v světě, nudu vzbudil:<delimiter>a přímo z lodi — pomalu<delimiter>jak Čackij — zapad do bálu.
<h1>XIV</h1>
Po sále spěl šum jako v roji.<delimiter>Šept od úst k ústům běžel dál.<delimiter>Před paní domu dáma stojí<delimiter>a za ní vážný generál.<delimiter>Nebyla chladná, nespěchala<delimiter>a slovy příliš neplýtvala,<delimiter>šla bez nároků na úspěch,<delimiter>míjejíc skromně tváře všech.<delimiter>A tichá, prostá byla celá,<delimiter>v své hrdé nenápadnosti<delimiter>i v gest svých samozřejmosti.<delimiter>Tak sálem jako příklad spěla<delimiter>du comme il faut… [Šiškove], žel:<delimiter>Já rusky říct to neuměl.
<h1>XV</h1>
I hrnuly se za ní dámy,<delimiter>stařenky s úsměvem šly k ní.<delimiter>Uctiví páni s poklonami<delimiter>pohledy její lovili.<delimiter>Tišeji dívky procházely<delimiter>před ní. A výš než všichni celý<delimiter>se rameny a nosem pjal<delimiter>s ní v sál vstoupivší generál.<delimiter>Zvlášť krásnou sotva kdo by zváti<delimiter>ji mohl; hledej však, jak chceš,<delimiter>nic z toho na ní nenajdeš,<delimiter>co jemný Londýn nazývati<delimiter>si zvykl slovem vulgární.<delimiter>Můj bože, zas to cize zní…
<h1>XVI</h1>
Mám velmi rád to slovo, braši,<delimiter>neumím je však přeložit;<delimiter>je zatím nové v řeči naší,<delimiter>a mám-li trochu práv mu být,<delimiter>snad patřilo by k epigramu.<delimiter>Nuž, hleďme zas na naši dámu…<delimiter>Tak milá v půvabu tom svém,<delimiter>seděla klidně za stolem<delimiter>s tou naší Kleopatrou Něvy,<delimiter>nádhernou Ninou Voronskou:<delimiter>A naše oči sotva lžou,<delimiter>když půvabnější se jim jeví<delimiter>nad třpytnou krásu Nininu<delimiter>sousedka, byť i ve stínu.
<h1>XVII</h1>
„Je možno to?“ si Evžen myslí:<delimiter>„Že by to ona mohla být?…<delimiter>Jakže? Z té stepní díry syslí…“<delimiter>A neodbytně, ztrativ klid,<delimiter>co chvíli zvedá lorňon na tu,<delimiter>jež vnukla mu, byť v cizím šatu,<delimiter>vzpomínku zapomenutou.<delimiter>„Slyš, kníže, znáš se s dámou tou,<delimiter>v baretu rudém, s níž se baví<delimiter>španělský vyslanec?“ — Ach tak! —<delimiter>A kníže upřel naň svůj zrak.<delimiter>— Ovšem, vždyť cizinec jsi pravý. —<delimiter>„Kdo je to? Víš?“ — Jistěže vím.<delimiter>Má žena. Hned tě představím. —
<h1>XVIII</h1>
„Tys ženat?“ ptá se Evžen, bledý.<delimiter>„Už dávno?“ — Nu, už třetí rok. —<delimiter>„Kdo?“ — Lariných. — „Taťána tedy!“<delimiter>— Ty znáš ji? — „Vždyť k nim máme krok.“<delimiter>— Tím spíše. Pojď. — Má novou vzpruhu<delimiter>svou ženu představovat druhu,<delimiter>s nímž příbuzenstvo víže ho.<delimiter>A kněžna hledí na něho…<delimiter>Ať srdce jakkoli jí bilo<delimiter>a sebeprudší vzruch v ní byl<delimiter>a úžas, jenž ji překvapil,<delimiter>nic v tváři se jí nezměnilo:<delimiter>týž tón uchoval její hlas,<delimiter>týž klid a v očích tentýž jas.
<h1>XIX</h1>
Ne, nejenže se nezachvěla,<delimiter>že nerděla se, nezbledla…<delimiter>dál slova klidně z úst jí zněla,<delimiter>tak prostě, jak jen dovedla.<delimiter>Nechť jeho zrak se v jejím topí,<delimiter>z Taťány dávné ani stopy<delimiter>Oněgin nevyloví již.<delimiter>Chtěl mluvit s ní, však všecko spíš<delimiter>by svedl. Sama se ho ptala,<delimiter>kdy vrátil se, kde všude byl,<delimiter>zda jejich venkov navštívil?<delimiter>Pak muži mdle svou ruku dala,<delimiter>pár nožek na koberec stoup.<delimiter>A Evžen zůstal sám jak sloup.
<h1>XX</h1>
Že vskutku tatáž Táňa je to,<delimiter>jež vstříc mu šla tak nevinně<delimiter>v románu našem ono léto<delimiter>v té dálné, pusté krajině,<delimiter>ta, které kdysi bez milosti<delimiter>on dával lekce ze slušnosti,<delimiter>ta, v jejímž listě k němu vzkřik<delimiter>hlas srdce, zalkal vroucí vzlyk,<delimiter>šept horoucího odevzdání?<delimiter>Ta dívka — bylo, nebylo? —<delimiter>k níž srdce jeho cítilo<delimiter>jen shovívavé slitování,<delimiter>že mohla před ním teď, sám chlad,<delimiter>tak lhostejně, tak směle stát?
<h1>XXI</h1>
Hluk rautu když už sotva snesl,<delimiter>zamyšlen domů pospíchal.<delimiter>A spánek, do nějž pozdě klesl,<delimiter>snem chvíli kouzelným ho jal,<delimiter>i smutkem zas bolesti kleté.<delimiter>Když procitl, měl od knížete<delimiter>na večer dvorné pozvání.<delimiter>„Ovšem, že přijdu!“… Bože, k ní…!<delimiter>Své díky uctivé hned škrabe.<delimiter>Co šeptal sen, jenž po něm sáh?<delimiter>Co hnulo se to v hlubinách<delimiter>té duše netečné a chabé?<delimiter>Zlost? Marnivost? Či poznovu<delimiter>zas láska přišla ke slovu?
<h1>XXII</h1>
Čas loudavý zas čekat nechá<delimiter>ho na večer, jak v dávných dnech.<delimiter>Konečně deset! Vyjel, spěchá,<delimiter>už dojel, běží po schodech.<delimiter>Pln tísně, ke kněžně zrak zdvihl;<delimiter>Taťánu o samotě stihl<delimiter>a několik pak minut stál<delimiter>s ní sám. Však slova nedostal<delimiter>z úst neposlušných. Zaražený,<delimiter>v rozpacích sotva odpoví<delimiter>jí tu a tam. Sen hladový<delimiter>v něm hlodá. Evžen rozjitřený<delimiter>zrak nespouští z ní. S poklidným<delimiter>pohledem kněžna sedí s ním.
<h1>XXIII</h1>
Jak vítal Evžen generála,<delimiter>jenž skončil trapné tête à tête?<delimiter>Řeč obou nyní vzpomínala<delimiter>na bujné kousky dávných let.<delimiter>Smějí se. Hosté přicházejí.<delimiter>Hovory stále živěj znějí,<delimiter>sůl zloby chuti dává jim.<delimiter>Před paní domu lehký šprým,<delimiter>vtip bez předsudků tančí smělý,<delimiter>ale i slovo vážných pří<delimiter>bez všedních témat zajiskří,<delimiter>bez věčných pravd, jež zkostnatěly,<delimiter>a jeho šerm a živý svit<delimiter>nikoho nechce unudit.
<h1>XXIV</h1>
Byl výkvět Petrohradu tady,<delimiter>bylo tu panstvo, módy vzor,<delimiter>i lidé, jež lze vídat všady,<delimiter>hlupáci, nezbytný ten mor.<delimiter>Tak v čepcích dámy zralých roků,<delimiter>s růžemi, se zlobou v zlém oku,<delimiter>několik slečen upjatých,<delimiter>jimž v tváři nezjevil se smích;<delimiter>též vyslanec, jenž pěl tu ódy<delimiter>na státní záležitosti;<delimiter>a v šedinách, pln dvornosti,<delimiter>stařeček s vtipem vyšlým z módy,<delimiter>jenž bavil mnohý dávný ples,<delimiter>poněkud směšný byl však dnes.
<h1>XXV</h1>
Obcházel tu též ironický,<delimiter>na vše se hněvající pán:<delimiter>i na čaj, přeslazený vždycky,<delimiter>na všednost dam i na román,<delimiter>jenž neměl hlavy ani paty,<delimiter>na mužskou drzost, dívčí šaty,<delimiter>na válku, noviny, jež lžou,<delimiter>na sníh i na manželku svou.<delimiter>……………………………………
<h1>XXVI</h1>
Neopomněl se dostaviti<delimiter>[Prolasov.] Podlostí byl znám.<delimiter>Ten terčem karikatury ti,<delimiter>St. P[riest,] byl v albech snad všech dam.<delimiter>Ve dveřích jiný vůdce bálů<delimiter>stál jako střižen ze žurnálu,<delimiter>jak cherubín byl nachový<delimiter>a mlčel jako dubový;<delimiter>byl cestovatel stěhovavý<delimiter>a hulvát, jenž spolk lineál —<delimiter>všem hostům na rtech úsměv hrál<delimiter>nad důstojností této hlavy<delimiter>a každý, ať to byl, kdo byl,<delimiter>ho mlčky shodně odsoudil.
<h1>XXVII</h1>
Oněgin můj však večer celý<delimiter>jen Taťánou byl zaujat;<delimiter>ne dívkou, jíž se ruce chvěly,<delimiter>když v bledou tvář se cit jí vkrad,<delimiter>tou ne již, nýbrž kněžnou chladnou,<delimiter>bohyní z těch, jež krutě vládnou<delimiter>tam, královská kde Něva sní.<delimiter>Ó lidé! Nejste podobní<delimiter>pramatce Evě v jejím snění?<delimiter>Co dáno vám, to nechcete;<delimiter>leč neustále tíhnete<delimiter>k zmiji a k tajemnému kmeni:<delimiter>jíst z plodu zakázaného…<delimiter>Ráj rájem není bez něho.
<h1>XXVIII</h1>
Taťána! Jak se proměnila!<delimiter>Jak bezpečně hrát uměla!<delimiter>A jak si hodnost osvojila<delimiter>tak rychle a tak docela!<delimiter>Kdo by byl hledal něžné dítě<delimiter>v té vládkyni, jež v pevné sítě<delimiter>konvencí všecky zapředla!<delimiter>Ta že kdys před ním pobledla?<delimiter>Jak dávno to, co v noci tmoucí,<delimiter>když spánek váhal přiletět,<delimiter>jí v mysli dívčí zmatek kvet,<delimiter>co zvedala své oči vroucí<delimiter>kams k luně, sníc, že jednou s ním<delimiter>přec půjde krokem společným.
<h1>XXIX</h1>
Vím, k lásce každý věk se sklání;<delimiter>panenským, mladým srdcím, těm<delimiter>však sílu dává milování<delimiter>jak polím déšť v dni májovém.<delimiter>Ve větru vášní mízou vlají<delimiter>a obnovují se a zrají —<delimiter>a mocný čas i prostřed slot<delimiter>dá pyšný květ a sladký plod.<delimiter>Však v pozdní věk s dny neplodnými<delimiter>na obratníku našich let<delimiter>je trapný vášní mrtvý sled:<delimiter>tak jeseň s vichry prochladlými<delimiter>v ponurý močál mění kraj<delimiter>a krutě obnažuje háj.
<h1>XXX</h1>
Ne, není pochyb, žel! Jak dítě<delimiter>se zamiloval Evžen zas;<delimiter>milostných citů chvějné nitě<delimiter>mu předou noc i denní čas.<delimiter>Hlas rozumu mu marně radí,<delimiter>k Táninu domu denně pádí<delimiter>v své ekvipáži Oněgin<delimiter>a běhá za ní jako stín,<delimiter>je šťasten, když jí na ramena<delimiter>smí kožešinu položit<delimiter>a plukem livrejí s ní jít,<delimiter>když ruka jeho neviděná<delimiter>se její dotkne tajemně,<delimiter>an šátek zved jí ze země.
<h1>XXXI</h1>
Než ona, jak když zřít ho nechce,<delimiter>když utrápen se před ní mih,<delimiter>v svém bytě vítá se s ním lehce,<delimiter>pár slov mu řekne u cizích,<delimiter>někdy mu kývne, jindy zase<delimiter>nevšimne si ho, vyhýbá se:<delimiter>bez kapky koketérie,<delimiter>jak velí svět, jenž hostí je.<delimiter>Oněgin bledne. Nevidí to,<delimiter>či chladná je. Oněgin schne,<delimiter>div nedostane souchotě,<delimiter>a každému již je ho líto.<delimiter>Soud všech, i lékařů, pak zní,<delimiter>že měl by jeti do lázní.
<h1>XXXII</h1>
On nejede však; v lůno země<delimiter>se raděj chystá k předkům svým.<delimiter>Taťána nic, jen mlčí němě<delimiter>(jak bývá s jejím pohlavím).<delimiter>On doufá dále, tvrdohlavý,<delimiter>dál vzdušné paláce si staví,<delimiter>a osmělen svou chorobou,<delimiter>sed, začal psáti rukou mdlou<delimiter>vášnivé poslání své kněžně,<delimiter>ač listům — kdo by mu to bral —<delimiter>sotva kdy smysl přikládal.<delimiter>Jeť láska pánem svého vězně<delimiter>a neutají srdce žal.<delimiter>Zde máte list, jejž Evžen psal:<delimiter>ONĚGINŮV DOPIS TAŤÁNĚ<delimiter>„Já tuším vše: vás urazí<delimiter>mé tajemství, jež se vám vzdává.<delimiter>A vaše hořkost pohrdavá<delimiter>se v hrdém zraku odrazí.<delimiter>Co chci? Proč spěchám odhaliti<delimiter>vám duši svou tím dopisem?<delimiter>A jaký podnět, může býti,<delimiter>pro zlobný posměch dávám v něm!<delimiter>Když tenkrát maně jsme se střetli,<delimiter>já, zahlédnuv váš úsměv světlý,<delimiter>té něze bál se věřiti,<delimiter>a známé city popíraje,<delimiter>i když má volnost ponurá je,<delimiter>přec nechtěl jsem ji ztratiti.<delimiter>A co nás rozloučilo dále…<delimiter>Nebohý Lenskij v oběť pad…<delimiter>Všeho, co miloval jsem stále,<delimiter>já musel jsem se tehdá vzdát;<delimiter>všem odcizen a cizí všemu,<delimiter>já viděl v klidu, volnosti<delimiter>náhražku štěstí, radosti!<delimiter>Jak zmýlil jsem se ke zlu svému!<delimiter>Ne, každou chvíli vidět vás,<delimiter>být vaším stínem, který vnímá<delimiter>rty v úsměvu, váš něžný hlas<delimiter>očima zamilovanýma,<delimiter>jen vnímati, jen duší pít<delimiter>váš zjev, v němž božstvo tuším kvésti,<delimiter>vám před očima v mukách mřít<delimiter>a mizet, zhasínat… toť štěstí!<delimiter>Jen přelud je to; nazdařbůh<delimiter>se vleku pro vás, nevím kudy.<delimiter>Mně drahý den, i chvíle tuch.<delimiter>Ale jen v marném běhu nudy<delimiter>uniká čas mně souzený.<delimiter>I tak je těžký, zkalený.<delimiter>Já vím: mé dni jsou vyměřeny;<delimiter>abych jim dodal trochu ceny,<delimiter>už ráno chci být ujištěn,<delimiter>že jistě uzřím vás ten den…<delimiter>Jak nemít strach, v mé prosbě tiché<delimiter>že vaše přísnost uvidí<delimiter>jen rozmar zchytralosti liché —<delimiter>a s odporem ji odklidí.<delimiter>Kdybyste znala, jaká trýzeň<delimiter>je v krutém ohni lásky mé,<delimiter>i v rozumu, jímž horkou žízeň<delimiter>své krve věčně krotíme;<delimiter>chtít kolena vám objímati<delimiter>a v prachu, zalit slzami,<delimiter>svou zpověď, lítost svou vám lkáti,<delimiter>vše, vše, co klidu nedá mi.<delimiter>A při tom všem se chladným zdáti,<delimiter>nezradit okem, slovem cit;<delimiter>předstírat v rozhovoru klid<delimiter>a s úsměvem vám naslouchati…!<delimiter>Jsem u konce však: nebudu<delimiter>se sobě vzpírat v marném zdání;<delimiter>vím, nemohu již: jste má paní.<delimiter>Vzdávám se svému osudu.“ —
<h1>XXXIII</h1>
A čeká marně. Druhý, třetí<delimiter>list napsal, žádná odpověď.<delimiter>Až jednou… Div jí do objetí<delimiter>nepadl u známých. Co teď?<delimiter>Nevidí zraku Evženova.<delimiter>Je cizí, přísná. Nemá slova.<delimiter>A zima, zima vane z ní<delimiter>jak o Kristovo zrození!<delimiter>Oněgin zrakem přibil by ji.<delimiter>Můj Bože! Tvrdě sevřené<delimiter>rty jak by byly z kamene!<delimiter>Kde soucit, rozpaky se kryjí?<delimiter>Kde stopa slz? Ne, není tu!<delimiter>Svit hněvu spíš než soucitu…
<h1>XXXIV</h1>
Ba, možná také tajné bázně,<delimiter>by neuhodl muž či sál<delimiter>nejmenších známek její strázně…<delimiter>Vše, co tak dobře Evžen znal.<delimiter>Je po naději! Odjel v spěchu,<delimiter>sám sobě klna pro útěchu<delimiter>a cele zabrán ve svůj žel,<delimiter>poznova na svět zanevřel.<delimiter>A v mlčenlivém kabinetu<delimiter>si na svou chandru vzpomenul,<delimiter>jež honila ho, kam se hnul<delimiter>před lety po veselém světě,<delimiter>až za límec ho popadla<delimiter>a v temný kout s ním zapadla.
<h1>XXXV</h1>
Pak zabořil se do knih znovu.<delimiter>Čte Rousseaua, madame de Staël,<delimiter>leckterou knihu Herderovu,<delimiter>s Manzonim Chamforta si vzal,<delimiter>i Gibbona i Fontenella,<delimiter>i slovník skeptického Bayla,<delimiter>dokonce Rusy řadou bral<delimiter>a sotva koho vynechal:<delimiter>i almanachy se žurnály,<delimiter>které nás vychovávají<delimiter>a v nichž mi nyní spílají,<delimiter>ač dříve jsem v nich madrigaly<delimiter>na sebe často čítával —<delimiter>E sempre bene, jen tak dál.
<h1>XXXVI</h1>
Co z toho však? Jen oči četly,<delimiter>však myšlenky se toulaly.<delimiter>Sny, touhy, trýzně se v nich pletly,<delimiter>do hloubi duše padaly.<delimiter>A mezi tiskařskými řádky<delimiter>očima ducha jiný, sladký<delimiter>text pročítá. Jak do moře<delimiter>se pohroužil v něj v pokoře.<delimiter>Byly to legendární zkazky<delimiter>z tmy dávných let se nořící,<delimiter>sny nespoutaně bloudící,<delimiter>předtuchy, věštby, temné masky,<delimiter>pohádky duše zakleté<delimiter>či prosté listy děvčete.
<h1>XXXVII</h1>
Tak propadal se do dřímoty<delimiter>a s ním snů, myšlenek těch sněm.<delimiter>Jak pestře rozsypané noty<delimiter>kolotá fantazie v něm.<delimiter>Tu vidí: na tající pláni<delimiter>jak na posteli jinoch sklání<delimiter>svou hlavu, krví zalitý,<delimiter>a slyší: Kdo to? Ubitý!<delimiter>Tu vidí nepřátele dávné,<delimiter>klepaře nízké, zbabělé,<delimiter>roj žen se zradou na čele<delimiter>a přítelíčky praohavné:<delimiter>pak selský dům — a za oknem<delimiter>tam ona, stále ona v něm…
<h1>XXXVIII</h1>
A trýzeň snů je tak s ním spjatá,<delimiter>že málem zhasl rozum v něm,<delimiter>či — do louže by padl z bláta —<delimiter>tak tak se nestal básníkem.<delimiter>A vskutku: silou magnetismu<delimiter>se ruských veršů mechanismu<delimiter>v ten čas můj pomatený hoch<delimiter>dojista přiučiti moh.<delimiter>Moh tehdá platit za poetu,<delimiter>když v samotářském žalu svém,<delimiter>sedaje v teple před krbem,<delimiter>si pobroukával Benedettu<delimiter>či Idol, přičemž málem byl<delimiter>by trepky sobě připálil.
<h1>XXXIX</h1>
Už táhlo teplé jaro; osud<delimiter>dní zimních zpečetila zem;<delimiter>neumřel Evžen, není dosud<delimiter>básníkem ani šílencem.<delimiter>Vesna ho křísí. Zrána jednou<delimiter>v den, kdy se stóry v bytě zvednou,<delimiter>kde jako sysel zimoval,<delimiter>měl dvojí okna, krb ho hřál,<delimiter>Oněgin schází na ulici,<delimiter>kol Něvy pádí na saních.<delimiter>Na volných krách už taje sníh<delimiter>a hraje slunce; pod sanicí<delimiter>sníh s blátem mokvá, špinavý.<delimiter>Kam míří svůj let střemhlavý
<h1>XL</h1>
dnes Evžen? Vždyť už uhodli jste,<delimiter>kam jinam táh by se jak stín?<delimiter>K své Taťáně přec dozajisté<delimiter>se ubírá můj podivín.<delimiter>Je bledý, vskutku na umření.<delimiter>V předsíni živé duše není.<delimiter>Jde do sálu, dál, zas je sám.<delimiter>Zas do dveří. A tam, ó tam<delimiter>vzkypěla prudce jeho touha.<delimiter>Kněžna tu sedí před ním v snách,<delimiter>pobledlá, sama, v nedbalkách,<delimiter>v jakémsi dopisu čte zdlouha<delimiter>a s tváří, jež se sklánějí,<delimiter>déšť tichých slzí kane jí.
<h1>XLI</h1>
Ó, kdo by její trýzně na ní<delimiter>hned nepostřeh, když před ní stál?<delimiter>Kdo dávné Táni, bědné Táni<delimiter>by v kněžně nyní nepoznal?<delimiter>V šíleném smutku, jenž ho zvládl,<delimiter>Oněgin k jejím nohám padl.<delimiter>Zůstala němá v úžase<delimiter>a na Evžena dívá se;<delimiter>hněv nezbarvuje její rysy.<delimiter>Nemocný, popelavý vzhled,<delimiter>pokorný zrak, vše chápe hned.<delimiter>Děvčátko prosté jako kdysi<delimiter>se srdcem, se sny dávných dní<delimiter>se opět probudilo v ní.
<h1>XLII</h1>
Nespouští tklivých očí z něho,<delimiter>nevstává, by ho zvednula,<delimiter>nebere od žhavých úst jeho<delimiter>svou ruku, která usnula.<delimiter>Co její duší letí nyní?<delimiter>Mlčení kráčí zvolna síní,<delimiter>až zašeptá mu nakonec:<delimiter>„Už dosti, dosti; vstaňte přec.<delimiter>Vše upřímně vám musím říci.<delimiter>Pamatujete na ten čas,<delimiter>kdy v sadu, na aleji nás<delimiter>sved osud, a vy s chladnou lící<delimiter>jste rozmetal mé naděje?<delimiter>A dnes, dnes řada na mně je.
<h1>XLIII</h1>
Byla jsem mladší, Oněgine,<delimiter>tenkrát — a lepší snad než teď.<delimiter>Měla vás ráda. Jak vše plyne…<delimiter>A jakou dalo odpověď<delimiter>mi vaše srdce? Příkrá slova.<delimiter>Bylo to tak? Vám nijak nová<delimiter>nebyla dívčí láska přec?<delimiter>A teď — můj Bože — hrozná věc,<delimiter>vzpomenout vaší upjatosti<delimiter>a vašich slov… Já vůbec vás<delimiter>neviním: v onen strašný čas<delimiter>jste ke mně byl pln šlechetnosti<delimiter>a vůči mně měl pravdu sám.<delimiter>Jsem z celé duše vděčna vám…
<h1>XLIV</h1>
Nu viďte! Tehdá v samotě té<delimiter>já pouhým nic vám byla jsem.<delimiter>Proč tedy pronásledujete<delimiter>mě nyní, proč jste přišel sem?<delimiter>Proč nyní máte zájmu dosti?<delimiter>Proto, že s lepší společností<delimiter>se musím stýkat v kruhu svém?<delimiter>Že bohatá jsem, známá všem?<delimiter>Že muže v boji zmrzačili?<delimiter>Že dvoru v mnohém vděčíme?<delimiter>A proto, že by hanby mé<delimiter>teď všichni kolem svědky byli?<delimiter>A pýchou Dona Juana<delimiter>by byla vám má pohana?
<h1>XLV</h1>
Já pláču… Jestliže své Táni<delimiter>si vzpomínáte dosavad,<delimiter>pak vězte: vaše drsné lání,<delimiter>řeč upjatou a kárný chlad<delimiter>bych snesla, kdyby po mém bylo,<delimiter>líp nežli urážlivé dílo<delimiter>slz vášnivých a listů těch.<delimiter>Tenkrát můj dívčí stesk a vzdech<delimiter>vám vnukl aspoň slitování<delimiter>a úctu k nezralosti mé…<delimiter>Leč teď… proč u mých nohou jste?<delimiter>Není v tom síly za mák ani,<delimiter>takový rozum mít a cit<delimiter>a rabem mělké vášně být!
<h1>XLVI</h1>
Vždyť všechna ceremonie ta,<delimiter>ta prázdná cetka života,<delimiter>můj úspěch v módním víru světa,<delimiter>jímž dům náš denně kolotá —<delimiter>co dala mi ta maškaráda,<delimiter>co počít s ní? Vyměním ráda<delimiter>ten všechen lesk a šum a dým<delimiter>za skřínku knih, sad, o němž sním,<delimiter>za domov divoký a nuzný,<delimiter>za místa, drahá do krve,<delimiter>kde zhlédla jsem vás poprvé,<delimiter>i za tichý náš hřbitov luzný,<delimiter>kde nyní kříž a větve pnou<delimiter>se nad mou chůvou ubohou.
<h1>XLVII</h1>
A štěstí bylo přec tak snadné<delimiter>a blízké tak…! Můj osud však<delimiter>je rozhodnut. Když srdce vadne,<delimiter>je lhostejno, zda tak či tak.<delimiter>Mě se slzami zaklínala<delimiter>má matka a já jsem se vdala;<delimiter>nebylo žádné úlevy<delimiter>pro smutné srdce. Ale vy<delimiter>teď musíte mě zanechati.<delimiter>Já vím: ve vašem srdci jest<delimiter>vložena hrdost, přímá čest.<delimiter>Já miluji vás (k čemu lháti?),<delimiter>však jiný je už mužem mým,<delimiter>a já ho nikdy nezradím.“
<h1>XLVIII</h1>
Odešla. Evžen hledí za ní,<delimiter>jakoby bleskem zasažen.<delimiter>Do jaké bouře citů vhání<delimiter>ho raněného srdce sten!<delimiter>Najednou rozlétly se dveře<delimiter>a s břinkotem se k němu béře<delimiter>muž Tánin. My však, přátelé,<delimiter>v té chvíli pro něho tak zlé<delimiter>hrdinu mého opustíme<delimiter>nadlouho, navždy; nemalý<delimiter>my čas jsme se s ním toulali.<delimiter>Teď k břehu rádi zabočíme.<delimiter>Tož sláva! Bylo na čase<delimiter>už skončiti! Vám nezdá se?
<h1>XLIX</h1>
Suď to či ono o knize mé,<delimiter>můj čtenáři, buď kdokoli,<delimiter>teď přátelsky se rozejdeme.<delimiter>Buď zdráv. Ať chtěls už cokoli<delimiter>v mé lehkovážné knize čísti:<delimiter>van vzpomínek, v němž bouře svistí,<delimiter>kus oddechu dnům trýznivým,<delimiter>kus pravdy v kresbě, břitký rým,<delimiter>či gramatické chyby také,<delimiter>dej Bůh, bys klásek jediný<delimiter>pro srdce, snivé vteřiny,<delimiter>pro polemiky všelijaké<delimiter>a pro zábavu našel tam.<delimiter>A prozatím ti sbohem dám!
<h1>L</h1>
I tobě, věrný ideále,<delimiter>i tobě, divný druhu z cest,<delimiter>i práci živé, třeba malé.<delimiter>Vše, čeho básník lačen jest,<delimiter>v mou duši stále vámi slétá:<delimiter>zapomenutí v bouři světa,<delimiter>řeč přátel, jež tak sladce zní.<delimiter>To tam je tolik, tolik dní<delimiter>z těch dob, kdy neklidně a krásně<delimiter>o mladé Taťáně jsem snil<delimiter>a Oněgina objevil —<delimiter>a dálka svobodné mé básně<delimiter>kdy kmitala se v magickém<delimiter>krystalu ještě v srdci mém.
<h1>LI</h1>
Však ti, kteří mě milovali,<delimiter>jimž první sloky četl jsem…<delimiter>těch není již a druzí v dáli,<delimiter>jak se Sa’dím dí perská zem;<delimiter>bez nich jsem dopsal Oněgina.<delimiter>A ta, kterou mi připomíná<delimiter>Taťány drahé ideál…<delimiter>Jak mnoho, mnoho osud vzal!<delimiter>Blažen, kdo kvas života záhy<delimiter>opustil, do dna nedopiv<delimiter>svůj plný pohár vína dřív,<delimiter>nedočet román jeho blahý<delimiter>a rázem rozloučil se s ním<delimiter>jak autor s Oněginem svým.
<h1>Putování Oněginovo</h1>
Kdo ústy světa souzen bývá,<delimiter>ten, pochopíte, nesnáší,<delimiter>když fáma společnosti divá<delimiter>ho jako blázna roznáší<delimiter>a zednářem či kvakrem zve ho,<delimiter>Byronem střihu zdrobnělého<delimiter>neb Démonem mým někdejším.<delimiter>Oněgin — půjdem znovu s ním —<delimiter>šestadvacetiletý náhle<delimiter>v prázdnotě žití neobsáhlé,<delimiter>v souboji druha zastřeliv,<delimiter>bez cíle, v spárech nudy živ,<delimiter>bez ženy, služby, v srdci chlad,<delimiter>už dávno něčím se chtěl stát.<delimiter>Nudil se, platě za Melmotha<delimiter>či jinou masku koketní.<delimiter>I našel v sobě patriota<delimiter>za oněch mokrých, nudných dní.<delimiter>A Rusko rázem utěšeně<delimiter>u něho, páni, stouplo v ceně,<delimiter>už zamilován v mžiku je,<delimiter>už o Rusku jen horuje.<delimiter>A Evropu už nenávidí,<delimiter>tu politicky suchou zem,<delimiter>s jejím shonem a rozvratem.<delimiter>A chystá se a v duchu vidí<delimiter>svatou Rus, její roviny<delimiter>a města, moře, pustiny.<delimiter>I sebral se — a s jarou silou,<delimiter>bylo to v červnu, třetího,<delimiter>v kolesce lehké cestou bílou<delimiter>poštovní koně nesli ho.<delimiter>Polodivoce cesta plyne.<delimiter>Veliký Novgorod mu kyne.<delimiter>Náměstí zkrotla — prostřed nich<delimiter>odbojný zvon už dávno ztich,<delimiter>leč bdí tu stíny velikánů:<delimiter>tu dobyvatel Skandináv,<delimiter>zákonodárce Jaroslav,<delimiter>car Ivan Hrozný, vnuk Ivanův,<delimiter>schýlené chrámy a kol nich<delimiter>šum lidu časů minulých.<delimiter>Ó tíseň, tíseň! Rychle dále<delimiter>pospíchá Evžen. Z šírých měr<delimiter>kmitají jako stíny stále<delimiter>před zrakem Valdaj, Toržok, Tver.<delimiter>U neodbytných selek tady<delimiter>kupuje preclíků tři řady,<delimiter>onde zas bačkory — a dál<delimiter>po hrdých volžských březích bral<delimiter>se ospale. Tu podle řeky,<delimiter>tu horem zas jde koní klus.<delimiter>A versty letí; skřípe vůz<delimiter>a vozků zpěv a křik a skřeky<delimiter>se nesou prachem. Evžen spí,<delimiter>až na Tverské se probudí.<delimiter>A Moskva Evženovi kyne<delimiter>divokým spěchem, shonem svým;<delimiter>svod dívek svých kol něho vine<delimiter>i rybích polévek svých dým.<delimiter>V anglickém klubu, kde si hráli<delimiter>pro pokus na parlament malý,<delimiter>kde seděl zamyšlen a tich,<delimiter>debaty slyšel o kaších.<delimiter>Byl nápadný. A věru mnozí<delimiter>se o něm pilně bavili.<delimiter>Měl zájem Moskvy na chvíli.<delimiter>Jednou jak zvěda se ho hrozí,<delimiter>pak k jeho poctě skládá rým<delimiter>a namlouvá ho pannám svým.<delimiter>Ó tíseň, tíseň! — V Nižnij spěchá,<delimiter>vlast Minina. Tu Makarjev<delimiter>své bohatství mu vidět nechá,<delimiter>tu kypí starosti a krev.<delimiter>Sem svezl Ind své perly matné,<delimiter>Evropan svoje víno špatné;<delimiter>se stádem koní vybraných<delimiter>ze stepí se tu nomád mih.<delimiter>Hráč přivezl sem hry své dvoje,<delimiter>v karty i kostky hotov hrát,<delimiter>statkář zas dcery zralých vnad<delimiter>a dcerky loňské módy svoje.<delimiter>Vše lže tu, kypí zvesela,<delimiter>vším obchod vládne docela,<delimiter>Ó tíseň! — Čeká na pohodu.<delimiter>Už Volha, řek a jezer skvost,<delimiter>ho zve na mohutnou svou vodu,<delimiter>kde vítr v bílých plachtách rost.<delimiter>Lovec se lehce zvábit nechá,<delimiter>Oněgin loď si najmout spěchá<delimiter>a pouť svou dolů obrací.<delimiter>Zbujněla Volha — burlaci,<delimiter>napřeni v ocelová bidla,<delimiter>unylým hlasem zpívají<delimiter>o smělých jízdách po kraji,<delimiter>o ruchu zbojnického sídla,<delimiter>jež Stěnka Razin proslavil,<delimiter>když volžské vlny krvavil.<delimiter>Zní píseň o nezvaných hostech,<delimiter>kteří kdys loupili a žhli.
<h1>* * *</h1>
A už tu z písku stepí roste<delimiter>Astrachaň, trhem proslulý,<delimiter>v své slané břehy zabořený.<delimiter>Oněgin v dávných dní svých scény<delimiter>se zatím hlouběj propadal<delimiter>a nezvyklý jsa na úpal,<delimiter>komárů mračna nestydatá,<delimiter>jichž bzukot na něj útočil,<delimiter>a věru k zlosti krev mu pil,<delimiter>z kaspických písků prchnout chvátá,<delimiter>bez prodlení, pln tísně zas…<delimiter>A jede rovnou na Kavkaz.<delimiter>I vidí tu, jak Těrek divý<delimiter>rve dravě příkré břehy své,<delimiter>jak vznáší se král orel sivý<delimiter>a jelen parohy ho zve.<delimiter>Spí velbloud v stínu za útesem,<delimiter>kůň loukou běží pod Čerkesem<delimiter>a kolem stanů, koníků<delimiter>se pasou stáda Kalmyků.<delimiter>A v dáli zří kavkazské štíty.<delimiter>Pouť volná je. Třesk zbraní ztek<delimiter>tu přirozenou hradbu řek<delimiter>a hor se záludnými kryty;<delimiter>na březích Kury, Aragvy<delimiter>se ruské stany bělají.
<h1>* * *</h1>
Už věčný strážce šírých pouští,<delimiter>hrotivý Beštu, vroubí dál,<delimiter>obklopen nižších chlumů houští;<delimiter>už Mašuk v zeleni tu stál,<delimiter>ten minerálních zřídel dárce,<delimiter>jenž chorý zástup, mladé, starce,<delimiter>k zázračným vodám shromáždil;<delimiter>ten válečné cti oběť byl,<delimiter>ten zlaté žíly, Venuše ten.<delimiter>Churavec zde chce nastavit<delimiter>v zázračných vodách žití nit,<delimiter>koketa nazpět chce svůj květen,<delimiter>starci by rádi dopili<delimiter>se mládí zas — byť na chvíli.
<h1>* * *</h1>
Hle, všichni choří, všichni bledí…<delimiter>Jen on, v snech hořkých ztracený,<delimiter>Oněgin, se soucitem hledí<delimiter>na kouřící se prameny.<delimiter>A v hlavě šumí mu jak v úle:<delimiter>„Proč mě jen neranila kule?<delimiter>Proč nejsem sešlý na nohy<delimiter>jak tento pachtýř ubohý?<delimiter>Vedle tulského asesora<delimiter>proč, raněn šlakem, neležím?<delimiter>I o dně z cizích úst jen vím.<delimiter>I já jak tato cháska chorá,<delimiter>které to dopřál Stvořitel,<delimiter>naději poznati bych chtěl.<delimiter>Blažen, kdo stár! Blažen, kdo chorý!<delimiter>Neb osud si ho v péči vzal.<delimiter>Já jsem však zdráv, jsem mlád a volný;<delimiter>co mohu čekat? Stesk a žal!…“<delimiter>Nuž sbohem, sněžných štítů stráně!<delimiter>I vy, Kubáně rovné pláně!<delimiter>Teď jede k břehům vzdáleným,<delimiter>a z Tamaně už přijel v Krym.<delimiter>Ó, kraj, jenž fantazií zkrásnil!<delimiter>S Pyladem Atrid střet se tam,<delimiter>tam Mithridates skončil sám,<delimiter>nadšený Mickiewicz tam básnil<delimiter>a na pobřeží v stínu skal<delimiter>na svoji Litvu vzpomínal.
<h1>* * *</h1>
Poprvé viděn, zrána, z lodi,<delimiter>jak půvabný je krymský břeh,<delimiter>k němuž mě vzpomínkami vodí<delimiter>má krásná cesta v dávných dnech!<delimiter>Taurida ve svatebním svitu!<delimiter>Na jasném nebi z aksamitu<delimiter>zářily hradby jejích skal;<delimiter>a obraz lesů, vesnic stál<delimiter>nám v zraku kruhem s údolími.<delimiter>A onde u tatarských chat…<delimiter>Jakým to ohněm byl jsem vzňat!<delimiter>Vlnami stesku kouzelnými<delimiter>jak plamen zaplavil mi hruď!<delimiter>Ne, Múzo, ne! Už němá buď!
<h1>* * *</h1>
Těch citů, jež se ozývaly<delimiter>v mém srdci! — Pohltil je svět.<delimiter>Zašly, či změnily se v dáli…<delimiter>Mír s vámi, smutky dávných let!<delimiter>V ten čas se nutnými mi zdály<delimiter>pustiny, krajky vln, jež tály,<delimiter>i mořský šum i hradby skal,<delimiter>i hrdé dívky ideál<delimiter>i utrpení nesmyslná…<delimiter>Leč jiný den a jiný sen;<delimiter>žár mého jara usmířen,<delimiter>spí poezie vzletuplná.<delimiter>V pohár, jenž jejím vínem hrál,<delimiter>já mnoho vody přimíchal.
<h1>* * *</h1>
Teď potřebuji obraz jiný:<delimiter>o písečnaté stráni sním,<delimiter>před chatou chci dvě jeřabiny<delimiter>a vrátka s plotem zlámaným,<delimiter>mrak v šedi dobře udělá mi,<delimiter>za humny vysoký stoh slámy…<delimiter>I rybník v stínu hustých jív,<delimiter>kachňata, jichž jsem nedbal dřív.<delimiter>A balalajku rád mám nyní,<delimiter>opilý dupot třasáku<delimiter>na vetchých prknech kabaku.<delimiter>Mám za ideál — hospodyni<delimiter>a touhou mou je — pouze klid<delimiter>a mísa šči a pánem být.
<h1>* * *</h1>
V čas deště zašel jsem si kdysi<delimiter>za dobytčího dvora zeď…<delimiter>Tfuj! Jaké prozaické rysy,<delimiter>toť flámské školy pestrá změť!<delimiter>Byl jsem takový, rozkvétaje?<delimiter>Rci, fontáno Bachčisaraje,<delimiter>zda mne tvůj nekonečný šum<delimiter>naplnil sny podobných dum,<delimiter>když před tebou mi němě skanul<delimiter>na mysl obraz Zaremin…<delimiter>V těch pyšných, prázdných sálů stín<delimiter>i Evžen vešel. Tiše stanul<delimiter>tři léta po mně tu. Jak stál,<delimiter>na mne si tady vzpomínal.
<h1>* * *</h1>
Oděsa plna prachu byla,<delimiter>žhlo slunce. Žil jsem tehdy tam.<delimiter>Kupecká píle okřídlila<delimiter>sta plachet k tučným výpravám.<delimiter>Tam Evropou vše dýše, bije,<delimiter>tam jazyk zlaté Itálie<delimiter>ulicí zvučí zvesela.<delimiter>Třpytná tvář jihu prostřela<delimiter>tu na všechno své pestré svity<delimiter>a hrdý Slovan spěchá tu<delimiter>a Francouz, Turek v chalátu,<delimiter>Řek, Španěl, Rumun rozložitý<delimiter>i snědý Nilu syn tu dlí,<delimiter>Morali, korzár bývalý.
<h1>* * *</h1>
Oděsu zvučně popisoval<delimiter>náš druh Tumanskij. Škoda jen:<delimiter>příliš se do ní zamiloval<delimiter>a zrak měl trochu pozastřen.<delimiter>Jak pravý básník na procházku<delimiter>šel nad mořem a všechnu lásku<delimiter>k tomu, co viděl lorňonem,<delimiter>vyslovil v skvělém slohu svém,<delimiter>jímž proslavil zde sady města.<delimiter>Žel, zamlčel však v díle svém,<delimiter>že holá step je kolkolem,<delimiter>že teprv od nedávna cesta<delimiter>tu a tam nucena je dát<delimiter>za horka v stromcích stín a chlad.
<h1>* * *</h1>
Kudy náš příběh vlastně chvátá?<delimiter>Oděsou v prachu, řekl jsem.<delimiter>Též dá se říc: Oděsou z bláta —<delimiter>Kdo tvrdit mohl by, že lžem?<delimiter>Tak pět šest neděl v roce asi,<delimiter>když Zeus k bouřím vede časy,<delimiter>do bahna spadlá Oděsa<delimiter>na hustý močál poklesá.<delimiter>Na domech loket bláta všady<delimiter>a chodec jenom po chůdách<delimiter>smí ulicí, jež budí strach,<delimiter>v níž váznou lidí, vozů řady,<delimiter>kde drožku vůl, když selže kůň,<delimiter>jde tahat přes bezednou tůň.
<h1>* * *</h1>
Už zvoní však štěrk pod kladivy<delimiter>a zachráněnou ulicí,<delimiter>dlážděným městem jako divý<delimiter>poletí povoz řinčící.<delimiter>Oděse vlažné za dní deště<delimiter>však bude scházet něco ještě.<delimiter>Co myslíte? Nu, voda jen!<delimiter>Daleko pro ni musí ven…<delimiter>Nu, proto město neochoří!<delimiter>Zvlášť ve výběru bohatém<delimiter>když bez cla vozí víno sem.<delimiter>A jižní slunce, blízko k moři…<delimiter>Nač více si kdo vzpomene?<delimiter>Vy kraje blahoslavené!
<h1>* * *</h1>
Když na korábu výstřel ranní<delimiter>se z děla rozlehl, já hned<delimiter>vždy rozběhl se příkrou strání<delimiter>a dole u moře si sed.<delimiter>Pak slanou vlnou občerstvený<delimiter>a čibuk maje zapálený,<delimiter>jak mohamedán v ráji svém<delimiter>turecké kávy popil jsem.<delimiter>Jdu na procházku. Ke Kasinu<delimiter>jsem zamířil. Tam cinkaly<delimiter>už sklenky. Markér ospalý<delimiter>vychází na balkon, by špínu<delimiter>vymetl dlouhým pometlem.<delimiter>Dva kupci spěchají už sem.
<h1>* * *</h1>
Den čaroděj svou lehkou hůlkou<delimiter>klid ulic v úprk obrací.<delimiter>Jdou za prací i za potulkou,<delimiter>však přece jen víc za prací.<delimiter>Syn smělosti a kalkulací,<delimiter>jde kupec po své ranní práci<delimiter>se do přístavu podívat,<delimiter>zda už mu Bůh loď vrátil snad.<delimiter>Zda zboží, na něž denně čeká,<delimiter>už karanténu minulo,<delimiter>zda cizí víno připlulo?<delimiter>Zda zpráva o moru ho zleká?<delimiter>Kde požáry, kde válka, hlad,<delimiter>a vše, o čem lze povídat?
<h1>* * *</h1>
My ale, mládež bez starosti,<delimiter>ve směsi kupců kvapících<delimiter>jsme na otázkách měli dosti<delimiter>po cařihradských ústřicích.<delimiter>Už jsou tu? Přišly? Jak jsme rádi!<delimiter>Pospíchá nenasytné mládí!<delimiter>Už třeseme se jako rtuť<delimiter>na živých, tučných vězňů chuť,<delimiter>citrónem lehce nasycenou.<delimiter>Šum, spor, volání po víně<delimiter>a Oton nosí hostinně<delimiter>ze sklepa láhev ojíněnou.<delimiter>Čas letí, účet hrozivý<delimiter>se přitom tajně přiživí.
<h1>* * *</h1>
Leč stíny šera pospíchají<delimiter>a běda, kdo se nevzchopí!<delimiter>V opeře Rossiniho hrají:<delimiter>Orfeus — chlouba Evropy.<delimiter>Aniž kdy přísným soudcům hoví,<delimiter>je věčně týž a věčně nový,<delimiter>vylévá zvuk, jenž kvete jím,<delimiter>v němž hoří melodie dým<delimiter>v polibcích mládí, milování,<delimiter>jen něha, plamen horoucí,<delimiter>jak šampaňský proud, tekoucí<delimiter>do sklenic v zlatém mihotání…<delimiter>Lze víno však, jež kyne mi,<delimiter>srovnávat, páni, s do-re-mi?
<h1>* * *</h1>
Těch kouzel, jež má paměť křísí!<delimiter>Těch skel, upřených v tváře dam!<delimiter>Těch letmých schůzek v zákulisí!<delimiter>A primadona! Balet sám!<delimiter>A lóže! Žena obchodníka,<delimiter>nad její mladou krásou vzlyká<delimiter>kruh otroků, jež uhostí<delimiter>svou nyvou samolibostí!<delimiter>Vnímavá napůl, napůl hluchá<delimiter>k jich šepotu a k áriím<delimiter>i k žertům vážně míněným…<delimiter>A muž — spí v koutě na půl ucha,<delimiter>zavolá fuora, zívne si,<delimiter>a chrápaje, nás poděsí.
<h1>* * *</h1>
Hřmí finále; a sál se prázdní;<delimiter>a davem zahemží se vjezd;<delimiter>náměstí křikem davu zazní<delimiter>při světle luceren a hvězd;<delimiter>synové šťastné Ausonie<delimiter>si pobrukují melodie,<delimiter>jež popletly se trochu všem;<delimiter>my k tomu recitativ řvem.<delimiter>Je pozdě však. Oděsa dřímá;<delimiter>a teplá, němá noc se chví.<delimiter>Modravá záře měsíční<delimiter>mlhavý obraz oblak snímá<delimiter>nad průsvitavou tišinou.<delimiter>Jen Černé moře hučí tmou…
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>