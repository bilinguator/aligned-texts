Aleksandr Sergejeviĉ Puŝkin
<h1>Eŭgeno Onegin</h1><delimiter>El la rusa lingvo tradukis N.V. Nekrasov.
<i>Pétri de vanité il avait encore plus de cette espèce d’orgueil qui fait avouer avec la même indifférence les bonnes comme les mauvaises actions, suite d’un sentiment de supériorité, peut-être imaginaire.</i><delimiter>Tiré d’une lettre particulière.[* Penetrita de vanteco, li havis ankoraŭ pli da tiu speco de fiero, kiu konfesigis kun la sama indiferento la bonajn kiel la malbonajn agojn, sekve de sento de supereco eble imagita. — Tirite el privata letero.]
Sen la intenco mondon tenti,<delimiter>Nur kun la ŝat’ al amikec’,<delimiter>Dezirus mi al vi prezenti<delimiter>Donacon indan laŭ la dec’<delimiter>Al via bela bonanimo<delimiter>Plenplena de la sankta rev’<delimiter>Kaj de la poezi-intimo,<delimiter>Supera simplo, nobla dev’;<delimiter>Do tamen kun favor’ sen limo<delimiter>Akceptu donon de la muz’,<delimiter>Ĉapitrojn gajajn, jen amarajn,<delimiter>Jen idealajn, jen vulgarajn,<delimiter>Senzorgan frukton de l’ amuz’,<delimiter>De la maldorm’ en nokta denso,<delimiter>De la inspira penlabor’,<delimiter>Observojn de malvarma menso<delimiter>Kaj notojn de malĝoja kor’.
<h1>Ĉapitro unua</h1>
<i>Rapidas vivi li kaj ĝuas kun rapid’.</i><delimiter>Princo Vjazemskij[* Princo P.A. Vjázemskij (1792–1878) — poeto kaj literatura kritikisto. Vjázemskij, Ĵukóvskij kaj Bátjuŝkov estis en la tempo de Puŝkin ĉefaj pioniroj de la romantisma periodo en la rusa literaturo, anstataŭinte la pezan «klasikismon» de la XVIII jarcento kaj la larmeman «sentimentalismon» de la juna Karamzin. En la komenco de la XIX jarcento la rusa literaturo, malgraŭ sia centjara pasinteco, estis ankoraŭ infanaĝa: ĝi estis ankoraŭ konsiderata kiel «agrabla amuzo» de la riĉa nobelaro.]
<h1>I</h1>
«Nu, mia onklo agas sprite,<delimiter>Tuj kiam ekmalsanis li,<delimiter>Li min servigis senevite,<delimiter>Elpensi li ne povas pli;<delimiter>Ekzemplo estas tre instrua,<delimiter>Sed, dio, kia trud’ enua<delimiter>Nun flegi lin en ĉiu hor’<delimiter>Sed eblo paŝon fari for!<delimiter>Ho, kia fia hont-malico<delimiter>Mortanton agrabligi jen,<delimiter>Jen zorgi flate pri kusen’,<delimiter>Kaj pri medikament’ laŭ vico<delimiter>Kun pens’ sekreta sen afabl’:<delimiter>Ho, kiam prenos vin diabl’!»
<h1>II</h1>
Ĉi tiel pensis juna dando<delimiter>Dum veturad’ en poŝta ĉar’,<delimiter>Laŭ Zeŭsa[* Zeŭso — la plej supera dio de la antikva greka mitologio.] volo heredanto<delimiter>De sia tuta parencar’.<delimiter>Amikoj karaj de Ruslano[* «Ruslano kaj Ludmilo» — unu el la pli fruaj verkoj de Puŝkin, kiu faris lian nomon famekonata en la vastaj rondoj de la legantoj. «Ruslano kaj Ludmilo» estas tradukita esperanten de V.N. Devjatnin (vidu: Devjatnin, Plena Verkaro, Libro tria, eld. Kazan 1908).]!<delimiter>Hero’ de tiu ĉi romano<delimiter>Senantaŭdire tie ĉi<delimiter>Nun prezentiĝu antaŭ vi:<delimiter>Onegin, mia bonamiko,<delimiter>Naskiĝis ĉe la Nev-a[* Nevo (Neva) — rivero fluanta tra Leningrado (tiam Peterburgo) el Ladoga lago al Finna golfo de Balta maro. «Ĉe la Neva rando» — t.e. en Peterburgo.] rand’,<delimiter>Samkie eble vi, legant’,<delimiter>Loĝante brilis kun efiko!<delimiter>Min ankaŭ tie lulis sort’,<delimiter>Sed malutilas min la nord’.
<h1>III</h1>
Bonoficante noblafare<delimiter>Per ŝuldoj vivis lia patr’<delimiter>Kja pro tri baloj ĉiujare<delimiter>Li bankrotiĝis super kadr’.<delimiter>La sort’ Eŭgenon gardis ame:<delimiter>Antaŭe vartis lin Madame,<delimiter>Monsieur[* Monsieur (prononcu: mosjéŭ) — sinjoro (franclingve); Madame — sinjorino. La rusaj nobeloj kutime dungadis francajn, germanajn aŭ anglajn guvernistojn por siaj infanoj por eduki ilin laŭ la modo de supera klaso.] ŝin anstataŭis for.<delimiter>La knabo estis beltrezor’.<delimiter>Monsieur l’Abbé, mizera franco,<delimiter>Lin ne turmentis per scienc’,<delimiter>Instruis iel sen tendenc’,<delimiter>Ne tedis per morala ranco,<delimiter>Riproĉis iom por konven’<delimiter>Kaj akompanis dum promen’.
<h1>IV</h1>
Kaj kiam la fraŭlaĝo brava<delimiter>Alvenis fine al Eŭgen’,<delimiter>La tempo de sopiro rava,<delimiter>Monsieur pelita estis jen.<delimiter>Onegin estas nun libera;<delimiter>Kombita laŭ la modo vera,<delimiter>Vestita dande[* Noto de l’ aŭtoro:Dandy — modemulo. Prononcu: déndi. En la komenco de la XIX jarcento la rusa nobelaro estis precipe influata de la angla modo kaj de la anglaj varoj.] kun orman’,<delimiter>La mondon li ekvidis jam.<delimiter>Li povis france tre perfekte<delimiter>Babili laŭ diversa spec’,<delimiter>Mazurkon dancis kun lertec’<delimiter>Kaj riverencis belefekte:<delimiter>La mondo ne bezonis pli<delimiter>Kaj trovis, ke tre ĉarmas li.
<h1>V</h1>
Ni ĉiuj lernis poiome<delimiter>Pri io ajn kaj iel ajn.<delimiter>Do per eduko aksiome<delimiter>Ekbrili povas ni sen ŝajn’.<delimiter>Onegin estis laŭ deklaro<delimiter>De pretendema juĝantaro<delimiter>Instruitulo, sed pedant’.<delimiter>Talenton havis li en vant’<delimiter>De babilad’ kun tono prava<delimiter>Pritrakti ĉion kaj sen ĝen’<delimiter>Kun la kompetentul-miel’<delimiter>Silenti dum diskuto grava<delimiter>Kaj sinjorinojn kun aklam’<delimiter>Ridigi tuj per epigram’.
<h1>VI</h1>
La mod’ latinon jam fordonis,<delimiter>Sed, verdirante pri Eŭgen’,<delimiter>Latinon li iome konis<delimiter>Por nura epigram-kompren’,<delimiter>Por diri jen pri Juvenalo[* Juvenalis (mortis en la jaro 130) — Roma poeto-satirikisto.],<delimiter>En leterfino meti «vale»[* Vale — adiaŭ (latinlingve).]<delimiter>Kaj li memoris ankaŭ plu<delimiter>El Eneido[* Eneido (Aeneis) — ĉefverko de la fama Roma poeto Publius Virgilius Maro (70–19 antaŭ Kristo). En ĝi estas rakontata historio de Eneo (Aeneas), filo de Anĥizo (Anĉises) kaj Venuso, kiu post detruo de Trojo venis Italion kaj fondis tie la grandan latinan ŝtaton. «Eneido» estas tradukita esperanten de d-ro Vallienne (eld. de Hachette, Paris 1906).] versojn du.<delimiter>Tro multe fosi li ne vervis<delimiter>En la kronologia polv’<delimiter>De l’ tera evolu-disvolv’:<delimiter>Sed tre atente li konservis<delimiter>En sia kapo sen erar’<delimiter>Provizon de anekdotar’.
<h1>VII</h1>
Ne posedante eĉ apenaŭ<delimiter>Pasion de la versa kre’,<delimiter>Li ne kapablis malgraŭ peno<delimiter>Distingi jambon de ĥore’[* Jambo — versmezuro, konsistanta el du silaboj, la unua neakcentita, la dua akcentita. Ĥoreo aŭ trokeo — versmezuro, konsistanta ankaŭ el du silaboj, la unua akcentita, la dua ne akcentita.],<delimiter>Li estis ekonomiisto,<delimiter>Insultis ĉiel kun insisto<delimiter>Li pri Homer’ [* Homero (Homeros) — efektiva aŭ supozata aŭtoro de la granda antikva greka eposo «Iliado» (Ilias) kaj «Odiseo» (Odysseia). Oni kredas, ke li vivis inter la XI kaj VII jarcentoj antaŭ Kristo, sed plej verŝajne la ambaŭ epopeoj kombiniĝis en la VI jarcento a. K. kiel produkto de kolektiva popolpoezio el apartaj poemoj kantitaj de vagantaj rapsodoj. «Iliado» estas tradukita esperanten de A. Kofman (eld. Nürnberg 1895–96).] kaj Teokrit’[* Theokrites aŭ Theocritus — greka idilia poeto, vivinta en la III jarcento antaŭ Kristo.]<delimiter>Sed legis li Adamon Smith[* Adam Smith (1732–1790) — fama angla politik-ekonomiisto kaj filozofo. Lia verko «Pri la riĉeco de la popoloj» faris komencon por la politik-ekonomia scienco.]<delimiter>Kaj povis juĝi laŭ deduktoj<delimiter>Pri pliriĉiĝo de la ŝtat’,<delimiter>Kaj kial restas la bonstat’<delimiter>Sen or’, se estas krudproduktoj.<delimiter>La patro ne komprenis lin:<delimiter>Kaŭciis terojn li sen fin’.
<h1>VIII</h1>
Pri pluaj de Eŭgeno konoj<delimiter>Rakonti mankas temp’ al mi;<delimiter>Sed kion konis li plej bone,<delimiter>En kio estis li geni’,<delimiter>Kja kio en junaĝo kara<delimiter>Por li restadis senkompara<delimiter>Sufero, ĝuo kaj labor’<delimiter>Dum tuta tago en angor’,<delimiter>Ĝi estis la scienco ami,<delimiter>Pri kiu Naso[* Publius Ovidius Naso (43 a. K. — 17 p. K.) — granda Roma poeto. Naso (prononcu: Nazo) estis aŭtoro de multaj erotikaj poemoj kaj interalie de la verko «Ars amatoria» (Arto ami). Pro iu kaŭzo, en la fino de sia vivo, li estis ekzilita al la bordo de Nigra maro kaj tie mortis.] en poem’<delimiter>Laŭdkantis kaj pro kio mem<delimiter>Finigi devis plej senfame<delimiter>Brilintan sian vivon li<delimiter>En stepoj for de Itali’[* Noto de l’ aŭtoro: La opinio, ke Ovidius estis ekzilita al la nuntempa Akkermán, estas bazita sur nenio. En siaj elegioj Ex ponto li klare signas kiel lokon de sia restado la urbon Tomi, ĉe la delto mem de Danubo. Same maljusta estas ankaŭ la opinio de Voltaire, supozanta kiel kaŭzon de lia ekzilo la sekretan amfavoron de Julia, filino de Augustus. — Ovidius estis tiutempe ĉirkaŭ kvindekjara, kaj la malvirtema Julia, jam antaŭ dek jaroj pli frue, mem estis ekzilita de sia ĵaluzema patro. Ceteraj konjektoj de la scienculoj estas nenio alia ol konjektoj. La poeto plenumis sian promeson kaj lia sekreto mortis kun li. «Alterius facti culpa silenda mihi». (Pri alia farita kulpo mi devas silenti). F.M. Voltaire (prononcu: Voltér) estis fama franca verkisto (1694–1778). Lia romano «Candide» (Kandid) estas tradukita esperanten de E. Lanti (eld. SAT en Paris 1929). Aŭgustus — honortitolo de Roma imperiestro.].
<h1>IX</h1>
[Ĉe ni turmentoj koraj fruas —<delimiter>Ĉi tiu ĉarma trompa van’,<delimiter>Nin ne natur’ pri am’ instruas,<delimiter>Sed Staël aŭ plu Chateaubriand[* Vicgrafo François-René-Auguste de Chateaubriand (prononcu: Fransuá-René-Ogíst Ŝatobrián) — franca verkisto (1768–1848); kune kun s-ino de Staël li estis unu el antaŭuloj de romantismo en la franca literaturo.].<delimiter>La vivon scii ni avidas,<delimiter>Ni en romanoj ĝin ekvidas;<delimiter>Ekscias ni kun superflu’,<delimiter>Sed kun neniu fakta ĝu’.<delimiter>Antaŭirante la naturon,<delimiter>Ni malutilas al feliĉ’,<delimiter>Kaj tro malfrue sen sufiĉ’<delimiter>La jun’ postsekvas amplezuron.<delimiter>Onegin provis tion mem<delimiter>Kun granda sperto ĝis ekstrem’.][* Tiun ĉi strofon Puŝkin forigis el la definitiva teksto de la romano kaj anstataŭigis per punktaro.]
<h1>X</h1>
Li frue povis hipokriti,<delimiter>Ĵaluzi, logi per esper’,<delimiter>Malkonvinkigi, kredagiti,<delimiter>Lamenti kvazaŭ en sincer’,<delimiter>Fiera ŝajni, antentema,<delimiter>Jen kun indiferent’ ekstrema!<delimiter>Jen kiom dolĉa plensilent’,<delimiter>Jen kiom flama elokvent’,<delimiter>En korleteroj stil’ facila!<delimiter>Spirante je unika am’,<delimiter>Li sin forgesi povus jam!<delimiter>Rigardo lia estis brila,<delimiter>Agora, sed en iu foj’<delimiter>Prudente larma en malĝoj’!
<h1>XI</h1>
Li povis sin ŝajnigi nova,<delimiter>Mirigi onin per ŝercad’,<delimiter>Timigi per sufer’ bontrova,<delimiter>Amuzi per agrabla flat’,<delimiter>Minuton kapti de korsento<delimiter>Kaj venki per pasia tento<delimiter>La antaŭjuĝon de l’ virgaĝ’,<delimiter>Senvol-kareson al vizaĝ’<delimiter>Atendi, peti dolĉan ĝuon,<delimiter>Aŭskulti batojn de la kor’,<delimiter>Ŝin persekuti, hor’ post hor’,<delimiter>Kaj jen atingi rendevuon<delimiter>Kaj poste en izol’ ĉe si<delimiter>Instrui ŝin pri la pasi’!
<h1>XII</h1>
Li frue lerte jam petolis<delimiter>Kun spertulinoj de l’ ammor’,<delimiter>Kaj kiam li ekstermi volis<delimiter>Rivalojn iujn siajn for,<delimiter>Ho, kiom pike li intrigis!<delimiter>Ho, kiajn retojn li pretigis!<delimiter>Sed vi, edzaro kun solid’,<delimiter>Kun li amikis en konfid’:<delimiter>Karesis lin jen edzo ruza,<delimiter>Disĉiplo bona de Faublas[* Faublas (prononcu: Fobláz) — heroo de konata skandala romano de franca verkisto Jean-Baptiste Louvet de Couvray (prononcu: Ĵan-Baptíst Luvé de Kuvréj), kiu vivis 1760–1797. Faublas kiel Lovelace estas tipo de virindeloganto kaj amaventuristo.],<delimiter>Jen maljunulo en okaz’<delimiter>Aŭ jen kornoportant’ amuza,<delimiter>Kontenta ĉiam pri l’ edzin,<delimiter>Ŝatanta manĝon kaj mem sin.
<h1>XIII. XIV</h1>
Tre lerte povis li altiri<delimiter>Rigardon pian de vidvin’<delimiter>Kaj ruĝaĝante (ekkonspiri)<delimiter>Kun ŝi laŭ trafa celkombin’,<delimiter>(Per ŝajna senlertec’) allogi<delimiter>………………………………………<delimiter>Per falsa fiedec’ kun art’<delimiter>Kaj per senkulpa juna ard’.<delimiter>Li sciis pri platona amo<delimiter>Diskuti por prepar’ de min’<delimiter>(Pupludi kun malsaĝulin’)<delimiter>Kaj per subita epigramo<delimiter>Eksplodkonsterni kaj en fin’<delimiter>………………………………………[* Tiu ĉi strofo, anstataŭita de Puŝkin en la neta teksto de la romano per punktaro, konserviĝis nur kiel nefinita skribprovaĵo. Du linioj de la strofo tute ne estis skribitaj kaj kelkaj vortoj, prezentataj tie ĉi interkrampe, estis forstrekitaj.]<delimiter><delimiter>[Ĉi tiel dorlotito lerta<delimiter>Gardanto de grenejo, kat’<delimiter>Ŝtelrampas jen al mus’ malsperta,<delimiter>Jen sternas kuŝe sin en plat’,<delimiter>Jen ekripozas, sin ne trudas,<delimiter>Jen volvas sin, jen voston ludas,<delimiter>Akrigas ungojn kun venen’<delimiter>Kaj tuj la muson kaptas jen.<delimiter>Ĉi tiel same lup’ malsata<delimiter>Eliras iam el arbar’<delimiter>Kaj vagas ĉirkaŭ la ŝafar’<delimiter>Kun hundoj sen atent’ paŝtata.<delimiter>Dorm’ regas. Tiam la bandit’<delimiter>Ŝafidon kaptas en subit’.][* Ankaŭ tiu ĉi strofo estis forigita de Puŝkin dum la definitiva redaktado de la romano. La unuan parton de la strofo Puŝkin uzis cetere por sia verko «Grafo Nulin».]
<h1>XV</h1>
Okazis ofte, en mateno<delimiter>Leterojn legis li en lit’.<delimiter>Ĉu la invitoj? Jes, almenaŭ<delimiter>Al tri vesperoj la invit’.<delimiter>Jen balo, jen infana festo.<delimiter>Do kie preferindas esto?<delimiter>Unue kien? Laŭ vok’<delimiter>Sukcesu li en ĉiu lok’.<delimiter>Sed nun en vesto de mateno,<delimiter>En larĝa Bolivar-ĉapel’[* Noto de l’ aŭtoro: Ĉapelo à la Bolivar.(Simon Bolivár (1783–1830) estis ĉefo de la movado por liberigi Sud-Amerikon de la hispana regado.)]<delimiter>Onegin sen konkreta cel’<delimiter>Bulvardon venas por promeno —<delimiter>Ĝis fine vokos lin Brèguet[* Bréguet (prononcu: Bregét) — konata horloĝo de la firmao Bréguet.]<delimiter>Por la tagmanĝo jam en pret’.
<h1>XVI</h1>
Mallumas jam: glitveturilon<delimiter>Eksidas li. «Veturu, hej!»<delimiter>Arĝentas frostoneĝan brilon<delimiter>Kolumo el kastora fel’.<delimiter>Li venas al Talon[* Noto de l’ aŭtoro: Konata restoraciisto.]: kaj vere<delimiter>Atendas tie lin Kaverin[* P.P. Kaverin (1794–1855) estis husaro, konata de Puŝkin en la jaroj 1816–1819. Havante noblan karakteron kaj bonan edukon, li ankaŭ famiĝis pro siaj diboĉoj kaj amuzoj.].<delimiter>Tuj korko flugas al plafon’,<delimiter>Vin’ spruĉas kun ŝaŭmanta son’,<delimiter>Jen antaŭ li roast-beef[* Roast-beef (angle, prononcu: rost-bif) — bovrostaĵo.] freŝsanga<delimiter>Kaj trufoj laŭ plej bona kart’<delimiter>De l’ luksa franca kuirart’,<delimiter>Strasburga kuko plej bonranga,<delimiter>Fromaĝ’ Limburga en amas’<delimiter>Kaj orkolora ananas’.
<h1>XVII</h1>
Ankoraŭ la soifo petas<delimiter>Surverŝi grason da kotlet’<delimiter>Per vino, sed sonore ĵetas<delimiter>Brèguet[* Bréguet (prononcu: Bregét) — konata horloĝo de la firmao Bréguet.] anoncon pri balet’.<delimiter>De la teatro leĝdonanto<delimiter>Kaj malkonstanta adoranto<delimiter>De l’ bela aktorina kast’,<delimiter>De l’ kulisar’ honora gast’,<delimiter>Onegin flugis la teatron,<delimiter>En kiu laŭ libera ŝat’<delimiter>Aplaŭdas ĉiu entrechat[* Entrechat (france, prononcu: antreŝa) — eksalto, artifikaĵo.],<delimiter>Prifajfas Fedron, Kleopatron,<delimiter>Moinon[* Heroinoj de la tiutempa klasikisma teatra repertuaro.] vokas nur kun em’<delimiter>Ke oni aŭdu pli lin mem.
<h1>XVIII</h1>
Ho, sorĉa lando! Kun efiko<delimiter>De l’ vip’ satira regis ĝin<delimiter>Fonvizin[* D.I. Fonvízin (1745–1792) — unu el la unuaj kreintoj de la rusa reala komedio.], de l’ liber’ amiko,<delimiter>Kaj la imitemul’ Knjaĵnin[* J.B. Knjaĵnín (1742–1791) — rusa poeto kaj dramverkisto, aŭtoro de kelkaj tragedioj kaj popolmoraj komedioj. Laŭforme li estis sekvanto de la pseŭdo-klasikaj tradicioj kaj multajn suĵetojn kaj scenojn li rekte pruntis el verkoj de la francaj klasikuloj. Tamen laŭidee la verkoj de Knjaĵnín estis inspirataj de civitana memkonscio kaj liberemo.];<delimiter>Ĉi tie Ozerov[* V.A. Ozerov (1770–1816) — rusa dramverkisto, postsekvanto de Sumarókov (1717–1777) kaj de Knjaĵnín. En siaj tragedioj li precipe atentis psikologian flankon de siaj herooj.] revidis<delimiter>Popolaplaŭdon kaj dividis<delimiter>Ĝin kun Semjónova[* E.S. Semjónova — fama talenta aktorino.], kun ŝi;<delimiter>Katenin[* P.A. Katenin (1792–1853) — verkisto, kiu tradukis rusen diversajn dramverkojn de Corneille (franca dramverkisto) kaj Torquato Tasso (granda itala poeto, aŭtoro de epopeo).] plantis tie ĉi<delimiter>Genion altan de Corneille[* Pièrre Corneille (prononcu Pjer Kornéj) — granda franca klasika dramverkisto (1606–1684).];<delimiter>Komediaron Ŝaĥovskój[* Princo A.A. Ŝaĥovskój (1777–1846) — aŭtoro de multaj mezvaloraj komedioj kaj unu el la pliperfektigintoj de la rusa teatro.]<delimiter>Prezentis en ne unu foj’,<delimiter>Kaj Didelot[* Charles-Louis Didelot (prononcu: Ŝarl-Luí Didló) — fama baletmajstro (1767–1837). Li radikale renovigis tiaman baletarton kaj, laborante ĉefe en Peterburgo, li estis aŭtoro de multaj brilaj baletprezentoj.] gloriĝis bele:<delimiter>Ĉi tie ankaŭ sen domaĝ’<delimiter>Traflugis mia juna aĝ’.
<h1>XIX</h1>
Diinoj miaj! Nun vi kie?<delimiter>Aŭskultu vi al mia plend’:<delimiter>Ĉu samas vi, aŭ la aliaj<delimiter>Vin anstataŭis sen pretend’?<delimiter>Ĉu nian rusan Terpsiĥoron[* Terpsiĥora — muzo de dancoj laŭ la antikva greka mitologio.]<delimiter>Revidos mi en fluga ard’?<delimiter>Aŭ ne retrovos la rigard’<delimiter>Konatojn sur la scen’ enua?<delimiter>Kaj senreviĝe per lornet’<delimiter>Ĉu mi al fremda societ’<delimiter>Rigardos sen resento ĝua,<delimiter>Oscedos mi en ŝajna blind’<delimiter>Kaj rememoros pri pasint’?
<h1>XX</h1>
Pleniĝi la teatr’ komencas;<delimiter>Parter’, loĝioj brilas jen;<delimiter>Kaj paradiz’ malpaciencas,<delimiter>Sed jam leviĝas la kurten’.<delimiter>En brilo, preskaŭ diafana,<delimiter>Laŭ sorĉa arĉo akompana,<delimiter>Ĉirkaŭumite de nimfar’<delimiter>Istómina[* E.I. Istómina (1799–1848) — fama talenta baletdancistino. Ĉiam kun granda sukceso ŝi partoprenis en la baletoj de Didelot.] nun sen kompar’<delimiter>Kun eta al la planko tuŝo<delimiter>Turniĝas, sed en salta flug’<delimiter>Ŝi jen simile al lanug’<delimiter>Ekŝvebas de Eola[* Eolo (Aiolos aŭ Aeolus) — dio de ventoj laŭ la antikva greka mitologio. Li havis harpon, kiun li ludis treege melodie.] buŝo.<delimiter>Ŝi volvas kaj disvolvas sin<delimiter>Kaj batas per pied’ en klin’.
<h1>XXI</h1>
Aplaŭdas ĉiuj. Ĉimomente<delimiter>Onegin venas tra l’ parter’,<delimiter>Per bilornet’ indiferente<delimiter>Rigardas li al barier’<delimiter>De nekonataj sinjorinoj;<delimiter>Observis ĉion li kun klinoj<delimiter>Al konatar’ en ĉiu flank’;<delimiter>Kaj malkontente tre pri mank’<delimiter>En ĉio, li kun granda distro<delimiter>Rigardon ĵetis al la scen’,<delimiter>Returnis sin, oscedis jen<delimiter>Kaj diris: «Decas reregistro;<delimiter>Min tolerigas la balet’<delimiter>Eĉ Didelot jam estas ted’!»[* Noto de l’ aŭtoro: Estas la trajto de malvarmigita sento, inda de Child-Harold. La baletoj de Didelot estis plenigitaj per vigleco de fantazio kaj per ĉarmeco eksterordinara. Unu el niaj romantismaj verkistoj trovis en ili multe pli da poezio, ol en la tuta franca literaturo.{Child-Harold (prononcu: Ĉajld-Heróld) estas heroo de unu el la verkoj de l’ angla poeto Byron (prononcu: Bájron).}]
<h1>XXII</h1>
Ankoraŭ drakoj figrimacaj<delimiter>Sur sceno saltas kun brusibl’;<delimiter>Ankoraŭ la lakeoj lacaj<delimiter>Sur peltoj dormas en vestibl’,<delimiter>Ankoraŭ daŭras nazpurigo,<delimiter>Tusad’, aplaŭdoj, bis-instigo;<delimiter>Ankoraŭ brilas la lantern’<delimiter>En la ekstero kaj intern’;<delimiter>Ankoraŭ la ĉevaloj batas<delimiter>Per huf’ en trem’ pro frosta vent’,<delimiter>Kaj ĉirkaŭ fajro en atend’<delimiter>La kuĉerar’[* Kuĉero — veturigisto de luksa sinjora kaleŝo.] interdebatas;<delimiter>Sed for Onegin iris jam<delimiter>Al hejmo por novornam’.
<h1>XXIII</h1>
Ĉu estas ĝuste prezentebla<delimiter>Izola kabinet-angul’,<delimiter>En kiu inter lukso mebla<delimiter>Sin vestas nia modemul’?<delimiter>Ja ĉio, kion vantacele<delimiter>Londono vendas bagatele<delimiter>Kaj portas trans la Balta mar’<delimiter>Al ni por sebo kaj lignar’,<delimiter>Kaj ĉio, kion en Parizo<delimiter>Malsata gusto kun util’<delimiter>Inventas por amuza stil’,<delimiter>Por lukso kaj por modkaprico,<delimiter>Ĉi ĉio estis ĉe l’ alkov’<delimiter>De l’ dekokjara filozof’.
<h1>XXIV</h1>
Sukcen’ sur pip’ Konstantinopla,<delimiter>sur tablo — bronzo, porcelan’,<delimiter>Kaj la plezur’ de l’ sento nobla —<delimiter>Parfum’ en vitra diafan’;<delimiter>Kombiloj, segiletoj ŝtalaj,<delimiter>Tondiloj kurbaj kaj normalaj,<delimiter>Kaj tridek specoj de brosar’<delimiter>Por ungo, dento kaj por har’.<delimiter>Rousseau[* Jean-Jacques Rousseau (prononcu: Ĵan-Ĵak Rusó) — unu el la plej elokventaj francaj prozverkistoj (1712–1778). Li havis grandan influon al sia epoko pro siaj filozofiaj kaj sociaj ideoj. La ĉefa ideo de Rousseau estis ke la homoj kiel eble plej multe revenu al sia natura stato.] (ni diru preterpase)<delimiter>Ne eldivenis, kial Grimm[* Friedrich Melchior Grimm (prononcu: Fridriĥ Mélĥior Grim) — barono, publicisto, kritikisto kaj diplomato (1723–1807). Li estis Pariza korespondanto de kelkaj liatempaj monarkoj kaj eldonadis por ili specon de manskribata gazeto, tre gravan por studi tiun epokon.]<delimiter>Dum lia veno sen estim’<delimiter>Purigis ungojn siajn lase[* Noto de l’ aŭtoro:Tout le monde sut qu’il mettait du blanc; et moi, qui n’en croyais rien, je commençais de le croire, non seulement par l’embellissement de son teint et pour avoir trouvé des tasses de blanc sur sa toilette, mais sur ce qu’entrant un matin dans sa chambre, je le trouvai brossant ses ongles avec une petite vergette faite exprès, ouvrage qu’il continua fièrement devant moi. Je jugeai qu’un homme qui passe deux heures tous les matins à brosser ses ongles, peut bien passer quelques instants à remplir de blanc les creux de sa peau.(Confessions de J.J. Rousseau).— Grimm antaŭis sian epokon: nun en la tuta civilizita Eŭropo oni purigas la ungojn per speciala broseto.[Ĉiuj sciis, ke li uzis blankaĵon; kaj mi, kiu ne kredis tion, mi komencis tion kredi, ne nur pro la plibeliĝo de lia vizaĝo kaj ĉar mi trovis tasojn da blankaĵo sur lia tualeto, sed car enirinte iumatene en lian ĉambron, mi trovis lin brosanta siajn ungojn per malgranda vergeto farita speciale, tiun laboron li fiere daŭrigis antaŭ mi. Mi opiniis, ke homo, kiu pasigas du horojn ĉiumatene brosante siajn ungojn, povas bone pasigi kelkajn momentojn por plenigi per blankaĵo la sulkojn de sia haŭto. («Konfesoj» de J.J. Rousseau).].];<delimiter>La defendanto de l’ liber’<delimiter>Ne justis do pri la afer’.
<h1>XXV</h1>
Ja oni povas saĝa esti<delimiter>Kaj zorgi pri la unga pur’:<delimiter>Ĉu la epokon vanprotesti?<delimiter>La mor’ devigas laŭ natur’.<delimiter>Ĉadajev[* P.J. Ĉaadájev aŭ Ĉadájev (1793–1856) — komence brila husar-oficiro kaj poste rimarkinda ano de la Moskva societo. Li estis tre klera kun memstaraj vidpunktoj kaj havis grandan influon al Puŝkin. En 1836 li publikigis artikolon «Filozofiaj leteroj» kun opozicia tendenco kontraŭ la registaro, pro kiu la gazeto presinta ĝin estis fermita kaj Ĉaadájev estis anoncita kiel frenezulo. Kritikante la rusajn morojn kaj aprobante la okcidenteŭropan kulturon, Ĉaadájev estis spirita patro de tiaj okcidentemuloj kiel A.I. Hercen (1812–1870) k.a.] — bis, Eŭgeno mia<delimiter>Pro timo je mallaŭdo ia,<delimiter>Pri vestoj estis verpedant’<delimiter>Kaj kion nun ni nomas — dand’.<delimiter>Tri horojn sidis li almenaŭ<delimiter>Ĉe spegular’ atente plej,<delimiter>Kaj iris li el la vestej’<delimiter>Smilie je Venus’[* Venuso — filino de la ĉefdio Jovo (Jovis aŭ Jupiter), diino de amo laŭ la romana mitologio.] serena,<delimiter>Vestita sin en vira vest’<delimiter>Kaj direktanta sin al fest’.
<h1>XXVI</h1>
Scivolon vian okupinte<delimiter>Per lastamoda tualet’,<delimiter>Priskribi dece ĝin kaj inde<delimiter>Al vi mi povus tuj en pret’;<delimiter>Kuraĝa estus tio certe,<delimiter>Kaj mi priskribi povas lerte,<delimiter>Sed pantalono, frak’, jaket’<delimiter>En rusa mankas dialekt’;<delimiter>Kaj vidas mi kaj pardonpetas,<delimiter>Ke eĉ sen tiu ĉi babil’<delimiter>Malriĉa mia lingva stil’<delimiter>Per fremdaj vortoj abundetas,<delimiter>Eĉ kvankam helpis min en kon’<delimiter>L’ Akademia leksikon’[* Noto de l’ aŭtoro: Oni ne povas ne bedaŭri, ke niaj verkistoj tro malofte enketas la vortaron de la Rusia Akademio. Ĝi restos eterna monumento de la protektema volo de Katarino kaj de la klera laboro de la heredintoj de Lomonosov, severaj kaj fidelaj patronoj de la patra lingvo.[Katarino aŭ Ekaterina II la Granda (1729–1796) — rusa imperiestrino. Dum ŝia longjara regado okazis multaj gravaj eventoj en la rusa historio. Interalie ŝi subpremigis la grandan ribelon de Pugaĉóv en la jaroj 1773–1775. Havante fortan karakteron kaj sufiĉan klerecon, ŝi interesiĝis pri la literaturo kaj havis rilatojn kun la francaj enciklopediistoj, subtenante iliajn ideojn pri la «klera absolutismo». Progresiginte la klerigan movadon kaj humanismajn ideojn en Rusio, ŝi finis sian regadon per forta reakcio kontraŭ iliaj portantoj (Radíŝĉev, Novikóv, Knjaĵnín k.a.).Miĥaíl Lomonósov (1711–1765) — granda rusa scienculo de la XVIII jarcento. Filo de simpla kamparano, li sukcesis lerni kaj atingis superajn sciojn. Li tre multe faris por disvastigo de klereco en Rusio. Li verkis unuan rusan gramatikon kaj multe laboris super kulturigo de la rusa lingvo.(La supre cititaj vortoj, diritaj de Puŝkin pri la rusa lingvo, montras plej efekte, ke Esperanto same evoluas en sia literaturo kiel lingvo vivanta kaj ke ĝi devas iri la saman vojon, kiun trains la rusa lingvo, kreante siajn unuajn ĉefverkojn)].].
<h1>XXVII</h1>
Nun taskon havas ni alian:<delimiter>Ni do rapidu al la bal’,<delimiter>Al kiu jam kaleŝon sian<delimiter>Onegin turnis laŭ egal’.<delimiter>Jen, dum domar’ sen lum’ trankvilas,<delimiter>En longa vic’ tra dorma strat’<delimiter>Lanternoj de kaleŝoj brilas<delimiter>Kaj per agrabla briletad’<delimiter>Sur neĝo hele disradias;<delimiter>En lampiona ilumin’<delimiter>Tre luksa domo montras sin;<delimiter>En la fenestroj ombroj strias,<delimiter>Profiloj glitas en malklar’<delimiter>De l’ sinjorinoj kaj dandar’.
<h1>XXVIII</h1>
Heroo nia eĉ ne haltis<delimiter>Kaj kiel sago tra la pord’<delimiter>Marmorajn ŝtupojn li transsaltis,<delimiter>Glatigis harojn por bonord’,<delimiter>Eniris. Halo estas plena;<delimiter>Muziko lacas jam apenaŭ;<delimiter>Mazurkon oni dancas nun;<delimiter>Ĉirkaŭe — bru’, maloportun’;<delimiter>Sonoras spron’ kavalirgarda<delimiter>Kaj piedeto de fraŭlin’<delimiter>Facile flugas, sekvas ĝin<delimiter>Kun flamo tentaspir’ rigarda<delimiter>Kaj dum blekad’ de violon’<delimiter>De modedzin’ ĵaluzadmon’.
<h1>XXIX</h1>
En tagoj de l’ dezir’ kaj ĝojo<delimiter>Pro bal’ mi estis en eksces’:<delimiter>Ĉar mankas pli konvena vojo<delimiter>Por korespondo kaj konfes’.<delimiter>Ho, vi, geedzoj respektindaj!<delimiter>Por ke vi ne fariĝu blindaj,<delimiter>Jen miaj servoj kaj avert’:<delimiter>Utilos ili ja en cert’.<delimiter>Vi ankaŭ, patrinetoj gravaj,<delimiter>Filinojn gardu de l’ danĝer’:<delimiter>Lornetojn tenu kun sever’!<delimiter>Se ne… do di’ vin tiam savu!<delimiter>Mi tial skribas tion ĉi,<delimiter>Ĉar longe jam ne pekas mi.
<h1>XXX</h1>
Ve, por amuzoj dum la balo<delimiter>Mi perdis multe da vivjun’!<delimiter>Sed se ne falus la moralo,<delimiter>La balojn amus mi ĝis nun.<delimiter>Mi amas la frezenan junon,<delimiter>La brilon, gajon, denson, kunon,<delimiter>Ornamojn de l’ sinjorinar’,<delimiter>Iliajn piedetojn, ĉar<delimiter>Tra l’ land’ vi dube trovos ĉarmajn<delimiter>De l’ inpiedoj parojn tri.<delimiter>Ha, longe ne forgesis mi<delimiter>Du piedetojn!… Jam malvarma,<delimiter>Mi ilin memoradas plu<delimiter>Kun kordoloro kaj enu’.
<h1>XXXI</h1>
Do ĉu forgesos mi nenie<delimiter>Vin eĉ en plej dezerta land’?<delimiter>Ha, piedetoj! Nun vi kie?<delimiter>Nun kie paŝas via pland’?<delimiter>Luldorlotitaj oriente,<delimiter>Sur norda neĝo evidente<delimiter>Ne lasis postesignojn vi:<delimiter>Vi ŝatis tuŝi kun graci’<delimiter>Al mol’ tapiŝa vian iron.<delimiter>Ĉu antaŭlonge per vi nur<delimiter>Mi forgesadis kun plezur’<delimiter>L’ ekzilon[* Oĥta — orienta randregiono de Peterburgo trans la rivero Nevo. El Oĥta la urbo estis provizata antaŭe precipe per lakto.] kaj al glor’ aspiron?<delimiter>La junfeliĉo flugis for —<delimiter>Nur restas signo en la kor’!
<h1>XXXII</h1>
Bust’ de Diano[* Diana — diino de ĉaso kaj luno laŭ la roma mitologio.], vang’ de Floro[* Flora — diino de floroj laŭ la antikva roma mitologio.]<delimiter>Belegas, kara amikar’!<delimiter>Sed la pied’ de Terpsiĥoro[* Terpsiĥora — muzo de dancoj laŭ la antikva greka mitologio.]<delimiter>Min pli allogas sen kompar’.<delimiter>Ĝi, promesante al rigardo<delimiter>Donacon de plej alta ardo,<delimiter>Instigas per kondiĉa bel’<delimiter>Al plej deziregata cel’.<delimiter>Mi amas, amikin’ Elvina[* Elvina — alia nomo de Cereso, diino de terfekundeco laŭ la antikva romana mitologio. Tie ĉi — kondiĉa nomo de fidela amatino laŭ unu balado de la rusa poeto V.A. Ĵukovskij.],<delimiter>Ĝin sub la longa tablotuk’,<delimiter>Printempe sur herbej’ en flug’,<delimiter>Ĉe la kamen’ en vintr’ senfina,<delimiter>Sur speguleca halparget’,<delimiter>Ĉe maro sur la roka bed’.
<h1>XXXIII</h1>
Mi vidis maron maltrankvilan:<delimiter>Ho, mi eviis al ondar’<delimiter>Kurinta brue por humie<delimiter>Ĉe ŝia fali piedpar’!<delimiter>Mi kun la ondoj volis same<delimiter>Piedojn tiujn kisi ame!<delimiter>Ne, mi neniam volis plu<delimiter>Kun same turmentarda ĝu’<delimiter>Kisadi lipojn de Armidoj[* Armida — filino de Damaska reĝo Arboleno en la poemo de l’ itala poeto Tasso «Liberigita Jerusalemo», belulino kaj sorĉistino.]<delimiter>En mia jun’ kun bola sang’,<delimiter>Aŭ rozojn de flamanta vang’,<delimiter>Aŭ brustojn kun volupt-avidoj;<delimiter>Ne, same min neniam jam<delimiter>Torturis de l’ pasioj flam’!
<h1>XXXIV</h1>
Alia tempo jam revenas:<delimiter>En miaj revoj iam ajn<delimiter>Selpiedingojn mi retenas<delimiter>Kun la pled’ en ĉarma ŝajn’;<delimiter>Imago ree min agitas,<delimiter>Denove ŝia tuŝ’ ekscitas<delimiter>La sangon en velkinta kor’,<delimiter>Denove amo kaj angor’ …<delimiter>Sed la fierulinojn brile<delimiter>Sufiĉas laŭdi jam per lir’:<delimiter>Por la pasio kaj inspir’<delimiter>Ja tute ne valoras ili;<delimiter>Rigard’ ilia, dir kaj far’<delimiter>Samtrompas kiel piedpar’.
<h1>XXXV</h1>
Nun do Onegin! Doundorma<delimiter>Al lit’ veturas li de l’ bal:<delimiter>Jam Peterburgo diversforma<delimiter>Vekiĝas kun tambursignal’.<delimiter>Jen iras jam la kolportisto,<delimiter>Al bors’ rapidas la droŝkisto,<delimiter>Virin’ kun kruc’ — el Oĥta-rand’[* Oĥta — orienta randregiono de Peterburgo trans la rivero Nevo. El Oĥta la urbo estis provizata antaŭe precipe per lakto.].<delimiter>Kraketas neĝo sub la pland’.<delimiter>Vekiĝas matenbru’ agrabla,<delimiter>Senŝirmas jam fenestra lum’,<delimiter>El tub’ kolone flugas fum’,<delimiter>Kaj la panist’, german’ afabla,<delimiter>Kun blanka kuf’, por daŭra las’<delimiter>Malfermis sian Wasistdas[* Wasistdas (prononcu: vasisdás) — vendogiĉeto en fenestro.].
<h1>XXXVI</h1>
Sed, laciĝinte de l’ balbruo,<delimiter>Anstataŭ nokto en tag-uz’,<delimiter>Ripozas en la dormoĝuo<delimiter>L’ infan’ de l’ lukso kaj amuz’.<delimiter>Tuj, ĵus vekiĝas li apenaŭ,<delimiter>Viv’ lia pretas ĝis mateno<delimiter>Kun unutona oportun’<delimiter>Kaj sama morgaŭ kiel nun.<delimiter>Sed ĉu Eŭgen’ feliĉa estis<delimiter>En junflorado kaj liber’,<delimiter>En mez’ de venkoj kaj prosper’,<delimiter>Dum ĉiutage li ĝufestis?<delimiter>Ĉu inter festoj li en van’<delimiter>Sen zorgo estis kaj en san’?
<h1>XXXVII</h1>
Ne: frue liaj sentoj cedis;<delimiter>Jam lin ne logis mondobru’;<delimiter>La belulinoj ankaŭ tedis<delimiter>Okupi liajn pensojn plu;<delimiter>Perfidoj amaj lin lacigis;<delimiter>Jam amikeco lin ne ligis,<delimiter>Ĉar ja ne ĉiam povis li<delimiter>Surverŝi per ĉampano pli<delimiter>Beef-steaks’on[* Beef-steaks (angle, prononcu: bif-steks) — bifsteko, rostita peco de fileo.] kaj Strasburgan bulon[* Kukon.]<delimiter>Kaj ŝuti spriton en humor’,<delimiter>Dum lin turmentis kapdolor’:<delimiter>Kaj kvankam estis li bravulo,<delimiter>Sed plumbo, sabro en finfin’<delimiter>Jam plu ne interesis lin.
<h1>XXXVIII</h1>
Malsano, kies kaŭz’ apenaŭ<delimiter>Trovita estas tie ĉi,<delimiter>Simila al la angla spleno<delimiter>Aŭ rusa la hipoĥondri’<delimiter>Lin ekposedis jam sufiĉe;<delimiter>Sin memmortigi li, feliĉe,<delimiter>Ne volis provi kun naiv’,<delimiter>Sed malvarmiĝis li por viv’.<delimiter>Li, kiel Child-Harold, izola<delimiter>Pasadis iam tra salon’;<delimiter>Nek mondĉikanoj, nek boston’[* Bostono — kartludo.],<delimiter>Nek logrigard’, ekspir’ frivola,<delimiter>Nenio logis lin al flam’,<delimiter>Nenion li atendis jam.<delimiter>XXXIX, XL, XLI<delimiter>………………………………[* Ĉi tiuj strofoj tute ne estis verkitaj. Starigante tiujn ĉi ciferojn kun punktaro, Puŝkin signis nur certan interrompon en la procedo de la romano.]
<h1>XXXIX. XL. XLI</h1>
……………………………………<delimiter>……………………………………<delimiter>……………………………………
<h1>XLII</h1>
De l’ granda mond’ kapriculinoj!<delimiter>Unue li forlasis vin.<delimiter>Kaj vere, laŭ la nundifinoj<delimiter>Bontono tedas pro rutin’.<delimiter>Kaj eĉ se sinjorin’ okaze<delimiter>Pri Say[* Jean-Baptiste Say (prononcu: Ĵan-Baptist Sej) — franca ekonomiisto (1767–1832). Li popularigis en Eŭropo la ideojn de Adam Smith, de kiu li diferenciĝis per sia instruo pri nemateriaj bonoj. Lia teorio de vendado helpis al starigo de klara koncepto pri ekonomia interligo de ĉiuj landoj eksportantaj siajn produktojn.] kaj pri Bentham[* Jeremiah Bentham (prononcu: Ĝérimaja Bentém) — brita juristo kaj filozofo (1748–1882), fondinto de la teorio pri utilitarismo. Fundamenton de la moralo Bentham vidis en la utilo por la plimulto de homoj.] emfaze<delimiter>Diskutas, tamen sen util’<delimiter>Absurdas tiu ĉi babil’.<delimiter>Kaj ili estas tiom ĉastaj<delimiter>Kun multa saĝo kaj majest’,<delimiter>Piemaj dece en modest’,<delimiter>Tre singardemaj kaj elastaj<delimiter>Kaj tiom altaj por la vir’,<delimiter>Ke moderiĝas tuj aspir’[* Noto de l’ aŭtoro: Tiu ĉi tuta ironia strofo estas nenio alia ol subtila laŭdo al niaj belaj samlandaninoj. Tiel same Boileau, en aspekto de riproĉo, laŭdas Ludovikon XIV. Niaj sinjorinoj kunigas klerecon kun afableco kaj severan purecon de la moroj kun tiu ĉi orienteca ĉarmo, tiom plaĉinta al s-ino Staël. (Vidu: Dix ans d’éxil).{Nicolas Boileau-Despréaux (prononcu: Nikolá Bualó-Depreó) — fama franca poeto kaj kritikisto (1636–1711). Li estis aŭtoro de diversaj satiroj kaj de la famekonata «L’Art poétique» (La poezia arto). Li faris gravan servon al la franca literaturo, instruante ofte pedantecajn, sed kelkaparte utilajn regulojn en spirito de tiu tempo. Li estis adepto de la filozofo Descartes (prononcu: Dekárt) kaj rekta kontraŭulo de la jezuitoj.Louis XIV (prononcu: Lui) — Ludoviko XIV (1643–1715) — franca reĝo, kiu estis protektanto de Boileau.S-ino Staël (prononcu: Stal) — franca verkistino, kiu priskribis Rusion en sia libro «Dix ans d’éxil» (Dek jaroj da ekzilo).}].
<h1>XLIII</h1>
Kaj ankaŭ vin, junbelulinoj,<delimiter>Vin, kiujn en malfrua hor’<delimiter>Sur Peterburgaj ŝtonpavimoj<delimiter>Rapidaj droŝkoj portas for,<delimiter>Vin ankaŭ lasis for Eŭgeno.<delimiter>Nun apostat’ de l’ ĝufesteno,<delimiter>Li hejme en verkema pret’<delimiter>Ekprenis plumon kun osced’:<delimiter>Sed tiu ĉi labor’ peniga<delimiter>Naŭzigis lin; el lia pen’<delimiter>Nenio rezultiĝis jen,<delimiter>Kaj li ne trafis al intriga<delimiter>Rond’, kiun ne prijuĝas mi,<delimiter>Ĉar mia estas ĝi medi’[* Temas pri la rondo de Peterburgaj literaturistoj.].
<h1>XLIV</h1>
Kaj ree, en nenionfaro,<delimiter>Kun malplenec’ en kor’ kaj mens’,<delimiter>Eksidls li por akaparo<delimiter>De la skribita fremda pens’;<delimiter>Li surbretigis librojn multe,<delimiter>Legadis li, sed senrezulte:<delimiter>Jen tro enue, jen sen senc’,<delimiter>Jen tute mankas konscienc’;<delimiter>Kaj ĉiu havas iun baron;<delimiter>Malnovo velkis jen sen pov’,<delimiter>Jen nov’ deliras je malnov’.<delimiter>Samkiel iam virinaron,<delimiter>Li librojn polvajn lasis jen<delimiter>Kaj ŝirmis breton per kurten’.
<h1>XLV</h1>
La ŝarĝon de la mondkondiĉoj<delimiter>Puŝinte for, en lac’ pro vant’,<delimiter>Mi amikigis lin feliĉe,<delimiter>Ĉar al mi plaĉis en konstant’<delimiter>Trajtar’ de lia karaktero,<delimiter>Revem’, originala klero<delimiter>Kaj akra, tre malvarma mens’.<delimiter>Nin ne dividis diferenc’,<delimiter>Ni sciis de l’ pasioj ludon:<delimiter>Nin ambaŭ premis vivangor’:<delimiter>Cindriĝis nia brul’ de kor’;<delimiter>Atendis ni koleran krudon<delimiter>De l’ homoj kaj de la Fortun’[* Fortuna — diino de feliĉo kaj riĉo laŭ la antikva roma mitologio. Ŝi estis blinda kaj semis siajn donacojn, ne vidante, al kiuj ŝi ilin donis.]<delimiter>En la maten’ de nia jun’.
<h1>XLVI</h1>
Ĉi kiu vivis kaj meditis,<delimiter>Malŝatas homojn en imag’;<delimiter>Ĉi kiu sentis, ne evitis<delimiter>Fantomon de l’ pasinta tag’:<delimiter>Lin jam ne kaptas iluzioj,<delimiter>Serpento de memorvizioj<delimiter>Turmentas lin kaj ankaŭ pent’.<delimiter>Ĉi ĉio ofte kun akcent’<delimiter>Ĉarmigis nian babiladon.<delimiter>Per sia lang’ Onegin min<delimiter>Konsternis iom; sed en fin’<delimiter>Mi kutimiĝis iun gradon<delimiter>Al lia pika manier’<delimiter>De galaj ŝercoj kaj koler’.
<h1>XLVII</h1>
Tre ofte en somersezono,<delimiter>Dum nokte lumis super Nev’<delimiter>Ĉiel’ serena en helfono[* Noto de l’ aŭtoro: La legantoj memoru belegan priskribon de la Peterburga nokto en la idilio de Gnediĉ: «Jen nokto: sed tamen ne velkas orstrioj de l’ nuboj. Sen lun’ kaj sen steloj helplenas la tuta aspekto. Ĉe fora marbordo videblas arĝenta velaro De ŝipoj apenaŭ en blua ĉielo naĝantaj. Per lum’ senkrepuska la nokta ĉielo radias, Purpur’ okcidenta kuniĝas kun or’ orienta: Samkvazaŭ tagastro tuj post ekvesper’ elkondukas Ruĝvangan aŭroron. Ĝi estis la tempo somera, En kiu la tagoj forŝtelas potencon de l’ nokto; En kiu fremdulon ravigas en norda ĉielo Kunfluo plej sorĉa de ombro kaj dolĉa hellumo, Neniam povanta ornami ĉielon de l’ sudo; Ĝi estis heleco, simila al norda knabinoKun bluaj okuloj kaj vangoj kun ruĝa koloro En kadro de ondoj da blonda abunda hararo. Ĉi tiam sur Nevo kaj sur Petropolo plej luksa Aperas vesper’ sen krepusko kaj nokto sen ombro; Ĉi tiam, apenaŭ fininte meznoktan kanteton, Jam tuj Filomelo rekantas saluton al tago. Sed estas malfrue; ekblovis al tundroj de Nevo; Mallevis sin roso………………………………………… Jen estas meznokto; bruinte per mil’ da remiloj, Sin Nev’ ne ekskuas; foriĝis la gastoj de l’ urbo; Nek voĉo sur bordo, nek ondo sur akvo, silento: Nur iam brurulo de l’ pontoj trakuras rapide,Nur kri’ longedaŭra traflugas el fora vilaĝo, El kiu en nokt’ intervokas militaj gardistoj. Dorm’ regas…………………………………………» (N.I. Gnédiĉ (1784–1833) — rusa poeto, fama tradukinto de «Iliado» en la rusan lingvon. Li verkis ankaŭ originalajn romanojn kaj lirikajn poemojn, ankaŭ li estis perfekta deklamisto. Petropolo — poezia nomo de Peterburgo aŭ Petrogrado (nun Leningrado). Filomelo (Philomela) — filino de Atena reĝo Pandiono, ŝi estis sorĉe transformita je najtingalo. Metafora nomo de ĉiu najtingalo. Tundro — norda traglaciiĝinta marĉtereno kun sovaĝa koniferarbaro, neniam plene redegelanta en somero.)]<delimiter>Kaj lunvizaĝ’ en relief’<delimiter>En akvo glata ne fluidis,<delimiter>Romanojn niajn ni revidis,<delimiter>Objektojn de l’ antaŭa am’<delimiter>Kaj, resentemaj laŭ la sam’,<delimiter>Spiradon de la nokta klaro<delimiter>Ni ĝuis ambaŭ en sincer’!<delimiter>Samkiel krazaŭ el karcer’<delimiter>Liberigit’ en verdarbaro,<delimiter>Per revo ni kun intensiv’<delimiter>Reflugis al la juna viv’.
<h1>XLVIII</h1>
Kun koro, plena de ĉagreno,<delimiter>Sin apoginte je granit’,<delimiter>Staranta estis jen Eŭgeno<delimiter>Laŭ la priskribo[* Noto de l’ aŭtoro:Beldiinon admirformeSpektas la poet’ en vid’,Dum en nokto li sendormeSin apogas je granit’.(Muravjóv. «Al la diino de Nevo»).[M.N. Muravjov (1757–1807) — verkisto kaj klerigaganto. En siaj verkoj li imitis la sentimentalismon de Karamzin (1766–1826).].] en medit’.<delimiter>Silentis ĉio; en malklaro<delimiter>Sin intervokis gardistaro;<delimiter>Kaj iam droŝko sonis plu<delimiter>Sur strat’ Miljónnaja[* Strato en Peterburgo.] kun bru’;<delimiter>Boato plaŭdis per remilo<delimiter>Sur la river’ ĉe borda lim’:<delimiter>Kaj sorĉis nin el malproksim’<delimiter>Kornlud’ kaj kanto en trankvilo.<delimiter>Sed nokte sorĉas pli kun rav’<delimiter>Min de Torquato versoktav’[* Torquato Tasso (prononcu: Torkváto Taso) — granda itala poeto (1544–1595), aŭtoro de la fama epopeo «Liberigita Jerusalemo» (La Gerusalemme liberata). Oktavo — okversa strofmezuro kun alterna rimaranĝo.]!
<h1>XLIX</h1>
Ho, ondoj de Adria maro!<delimiter>Ho, Brenta[* Brenta — rivero en la supra Italio.]! ne, mi vidos vin,<delimiter>Kaj plenan de l’ inspir’, en klaro<delimiter>Voĉ’ via aŭdatingos min:<delimiter>Ĝi sanktas por Apol-neparo[* Apolo (Apóllon) — filo de Zeŭso kaj Latona, frato de Diana, dio de suno, lumo kaj poezio laŭ la greka mitologio. Nepoj de Apolo — poetoj, artistoj.];<delimiter>Por mi ĝin faris kore kara<delimiter>Fiera lir’ de Albion’[* Albiono — kelta kaj nun precipe poezia nomo de la Grandbrita insulo.].<delimiter>Mi ĝuos sur la ora fon’<delimiter>De la itala nokt’, libera,<delimiter>Kun juna venecianin’[* Venecio (Venezia) — itala urbo, fama pro siaj stratkanaloj.],<delimiter>Jen muta, jen distranta min<delimiter>Dum naĝo en gondol’ mistera;<delimiter>Kun ŝi akiros mia buŝ’<delimiter>Petrarca-lingvon[* Francesco Petrarca (prononcu: Franĉesko Petrarka) — fama itala poeto (1304–1374), aŭtoro de la rimarkindaj versoj «Canzoniere» (prononcu: kanconjére), dediĉitaj al iu Laŭra, kiu estis amatino de Petrarca kaj kiun li fidele amis kaj prikantis dum sia tuta vivo.] en amtuŝ’.
<h1>L</h1>
Ĉu venos do libero mia?<delimiter>Jam tempo estas! — Ĉe la mar’<delimiter>Vagadas mi[* Noto de l’ aŭtoro: Verkite en Odessa.], melankolia,<delimiter>Salutas velojn de ŝipar’.<delimiter>Sub la ventega blov’ kolera<delimiter>Do kiam kuros mi libera,<delimiter>Luktante kontraŭ ondamas’?<delimiter>Jam estas tempo por forlas’<delimiter>De l’ elemento malfavora,<delimiter>Por en la sud’, en oportun’,<delimiter>Sub de Afriko mia[* Noto de l’ aŭtoro: La aŭtoro, el la flanko de la patrino, havas afrikan devenon. Lia praavo Abrám Petróviĉ Annibál en sia okjara aĝo estis ŝtelita de sur la bordoj de Afriko kaj venigita Konstantinoplon. La rusa ambasadoro, elaĉetinte lin, sendis lin donace al Petro la Granda, kiu kristanigis lin en Vilno. Poste lia frato estis veninta komence Konstantinoplon kaj poste Peterburgon, proponante elaĉetmonon por li, sed Petro I ne konsentis redoni sian baptiton. Ĝis profunda maljunaĝo Annibál memoris ankoraŭ Afrikon, la luksan vivon de la patro, 19 fratojn, inter kiuj li estis la plej juna; li memoris, kiel oni estis kondukanta ilin al la patro, kun la brakoj ligitaj post la dorso, dum li sola estis libera kaj naĝis ĉe fontanoj de la patra domo; li memoris ankaŭ sian amatan fratinon Laganion, kiu naĝis malproksime post la ŝipo, sur kiu li estis forveturanta.Estante 18-jaraĝa, Annibál estis sendita de la caro Francion, kie li komencis sian oficon en la armeo de la regento; li revenis Rusion kun diŝakita kapo kaj kun rango de franca leŭtenanto. Dum la regado de Anna (1730–1740), Annibál, estante persona malamiko de Biron (favorito de Anna), estis sendita Siberion laŭ bonaspekta preteksto. Enuiĝinte pro la senhomeco kaj pro severeco de la klimato, li propravole revenis Peterburgon kaj vizitis sian amikon Miniĥ. Miniĥ ekmiregis kaj konsilis al li kaŝiĝi senprokraste. Annibál iris al siaj bienoj kaj tie li loĝis dum la tuta regado de Anna, estante konsiderata kiel oficanta en Siberio. Elizavéta, surtroniĝinte (1742), ĉirkaŭŝutis lin per siaj favoraĵoj. A.P. Annibál mortis jam dum la regado de Ekaterina (1762–1796), liberigite de la gravaj oficokupoj kun la rango de ĉef-generalo, la 92-an jaron post sia naskiĝo. En Rusio, kie la memoro pri rimarkindaj personoj rapide malaperas, pro manko de historiaj notaĵoj, la stranga vivo de Annibál estas konata nur laŭ la familiaj legendoj. Lia filo, generalo-leŭtenanto J.A. Annibál apartenas sendispute al la nombro de la plej distingitaj personoj de la Katarina jarcento (li mortis en 1800). (A. Puŝkin tre ŝatis sian nobeldevenon. La historion de Annibál li intencis rakonti en romano «La negro de Petro la Granda», kiu estis nur komencita.)] sun’,<delimiter>Sopiri pri Rusland’ angora,<delimiter>En kiu pro sufer’ kaj am’<delimiter>Mi mian koron perdis jam.
<h1>LI</h1>
Onegin ankaŭ celis forte<delimiter>Al fremdaj landoj kiel mi;<delimiter>Sed baldaŭ estis de la sorto<delimiter>Por longe disigitaj ni.<delimiter>Ĉi tiam lia patro mortis.<delimiter>Tuj al Onegin sin raportis<delimiter>Avida kreditora band’.<delimiter>Diverse en la samdemand’<delimiter>Kondutas oni: sen inklino<delimiter>Marĉandi en proces’, Eŭgen’<delimiter>Heredon cedis sen ĉagren’;<delimiter>Li ne bedaŭris pri l’ destino<delimiter>Aŭ li jam revis en spekul’<delimiter>Pri mort’ de l’ onklo-maljunul’.
<h1>LII</h1>
Subite lin atingis vere<delimiter>De la administrist’ raport’,<delimiter>Ke lia onklo lastafere<delimiter>Lin vidi volas antaŭ mort’.<delimiter>Informon tiun ĉi leginte,<delimiter>Eŭgeno ĉion forlasinte<delimiter>Rapidis tuj en poŝta ĉar’<delimiter>Kaj jam oscedis en prepar’<delimiter>Pro mono ludi aĉan scenon,<delimiter>Enui en senvola streĉ’<delimiter>(Komencis mi ĉi tiel eĉ);<delimiter>Sed, alveninte la bienon,<delimiter>La onklon trovis li sur tabl’<delimiter>Meteblan jam al tera sabl’.
<h1>LIII</h1>
La tuta domo estis plena<delimiter>De la amikoj de l’ mortint’<delimiter>Kaj amatoroj de l’ solena<delimiter>Enterigad’ laŭ deca ind’.<delimiter>Jen oni ĉion jam aranĝis.<delimiter>Gastar’ kaj popoj’[* Popo — vulgara nomo de rusa pastro.] drinkis, manĝis<delimiter>Kaj poste grave iris for<delimiter>Simile krazaŭ post labor’.<delimiter>Eŭgen’ do estas posedanto<delimiter>De la vilaĝ’, uzinoj, ter’,<delimiter>Arbaroj, kvankam en la ver’<delimiter>Li estis malŝparul’ en vanto,<delimiter>Sed tre kontentis li kun ĝoj’<delimiter>Pri sanĝ’ en la ĝisnuna voj’.
<h1>LIV</h1>
Du tagojn al li ŝajnis nova<delimiter>Kampar’ izola en kviet’,<delimiter>Malvarmo en arbar’ senmova,<delimiter>Sonor’ de milda riveret’;<delimiter>En tria tag’ ĉi ĉio ĉesis,<delimiter>Jam bosko, kamp’ ne interesis,<delimiter>Sed eĉ dormigis lin sen far’;<delimiter>Kaj jen konstatis li en klar’,<delimiter>Ke en kampar’ enu’ identis<delimiter>Eĉ malgraŭ manko de kartlud’,<delimiter>Palacoj, baloj, bru’ en tut’.<delimiter>Jam la hipoĥondri’ atendis<delimiter>Kaj nepre sekvis ĉiam lin,<delimiter>Samkiel ombro aŭ edzin’.
<h1>LV</h1>
Naskiĝis mi por pac’ labora,<delimiter>Por viv’ senbrua en kampar’:<delimiter>Lir’ tie estas pli sonora,<delimiter>Kreem’ pli viglas sen kompar’.<delimiter>En la senkulpa viv’ sen ago<delimiter>Mi vagas ĉe dezerta lago<delimiter>En far niente[* Far niente — nenionfarado (itallingve).] laŭ kutim’.<delimiter>Ĉiumatene mi sen lim’<delimiter>Por ĝu’ vekiĝas kaj libero:<delimiter>Mi legas iom, dormas pli,<delimiter>Ne kaptas flugan gloron mi.<delimiter>Ĉu mi en ombro, sen afero<delimiter>Pasigis ne laŭ tia sam’<delimiter>La plej feliĉajn tagojn jam?
<h1>LVI</h1>
Kampar’, libero, floroj, amo!<delimiter>Fidelas kore mi al vi.<delimiter>Mi ĉiam ĝojas pri malsamo<delimiter>Jen ĉe Onegin, jen ĉe mi,<delimiter>Por ke mokema min leganto<delimiter>Aŭ tre malica eldonanto<delimiter>De sensacioj sen konven’,<delimiter>Min komparante kun Eŭgen’,<delimiter>Ne diru poste, ke senhonte<delimiter>Min mem mi montris en portret’<delimiter>Je Byron, de l’ fier’ poet’[* Lordo George Gordon Byron (prononcu: Ĝorĝ Gordon Bájron) — fama angla poeto (1788–1825). Lia poezio havis grandan influon en la tuta Eŭropo. Puŝkin trafe esprimis tiujn ĉi modhumorojn de sia epoko en la figuro de Eŭgeno Onegin.],<delimiter>Eĉ malgraŭ tio, ke rakonti<delimiter>Ja oni povas en poem’<delimiter>Ne nur kaj nepre pri si mem.
<h1>LVII</h1>
Mi atentigu: la poetoj<delimiter>Tre ŝatas revi pri la am’.<delimiter>Okazis iam, en sekretoj<delimiter>Mi sonĝis; tiujn sonĝojn jam<delimiter>La kor’ konservis en profundo;<delimiter>Muz’ revivigis ilin nun do:<delimiter>Kaj kantis mi pri ideal’,<delimiter>Pri virgulin’ de monta val’,<delimiter>Pri kaptitinoj de Salgiro[* Salgír — rivero en Krimeo. La kaptitinoj de Salgiro estas haremvirinoj, pri kiuj Puŝkin rakontas en sia poemo «Baĥĉisaraja fontano».].<delimiter>Amikoj miaj, nun de vi<delimiter>Demandon ofte aŭdas mi:<delimiter>«Pri kiu revas via liro?<delimiter>Al kiu inter inamas’<delimiter>Vi ĝin dediĉis kun emfaz’?
<h1>LVIII</h1>
«Rigardo kies, inspirante,<delimiter>Jam rekompencis per kares’<delimiter>Meditoplenan vian kanton?<delimiter>Vi kiun benis per la vers’?»<delimiter>Neniun, amikar’, je dio!<delimiter>Mi spertis sen agrablo ia<delimiter>Frenezalarmon de la am’.<delimiter>Feliĉas, kiu kun la flam’<delimiter>De l’ rimoj ligis ĝin: pliigis<delimiter>Sanktaĵon li de l’ poezi’,<delimiter>Sekvante post Petrarca[* Francesco Petrarca (prononcu: Franĉesko Petrarka) — fama itala poeto (1304–1374), aŭtoro de la rimarkindaj versoj «Canzoniere» (prononcu: kanconjére), dediĉitaj al iu Laŭra, kiu estis amatino de Petrarca kaj kiun li fidele amis kaj prikantis dum sia tuta vivo.], li<delimiter>La korturmentojn trankviligis,<delimiter>Atingis ankaŭ li al glor’;<delimiter>Sed mi mut-stultis pro amor’.
<h1>LIX</h1>
La amo pasis, venis Muzo<delimiter>Kaj pliklariĝis mia mens’.<delimiter>Belsonojn serĉas mi por uzo<delimiter>En lig’ kun sentoj kaj kun pens’;<delimiter>Mi skribas kaj la kor’ ne ĝemas:<delimiter>Kaj mia plum’ ne desegnemas<delimiter>Forgese apud verskombin’<delimiter>Piedojn, kapon de virin’;<delimiter>Cindr’ estingita jam ne brulos,<delimiter>Sopiras mi; sed mankas larm’.<delimiter>Kaj baldaŭ la antaŭa varm’<delimiter>Plu en la kor’ sin ne spegulos:<delimiter>Do tiam verkos mi en fin’<delimiter>Poemĉapitrojn dudek kvin.
<h1>LX</h1>
Jam pensis mi pri form’ de l’ plano<delimiter>Kaj pri la nomo de l’ hero’;<delimiter>Ĉapitr’ unua de l’ romano<delimiter>Finita estas dume do:<delimiter>Kontrolis ĉion mi severe;<delimiter>Kontraŭoj multaj estas vere,<delimiter>Ĉu mi korektu ilin nur?<delimiter>Mi pagu ŝuldon al cenzur’,<delimiter>Al ĵurnalistoj por formanĝo<delimiter>La frukton donu mi de l’ rev’:<delimiter>Do iru al la bord’ de Nev’[* Nevo (Neva) — rivero fluanta tra Leningrado (tiam Peterburgo) el Ladoga lago al Finna golfo de Balta maro. «Ĉe la Neva rando» — t.e. en Peterburgo.]<delimiter>La novnaskita verkaranĝo,<delimiter>Tributon portu de la glor’:<delimiter>Insultojn, klaĉojn pri l’ aŭtor’!
<h1>Ĉapitro dua</h1>
<i>O rus!</i><delimiter>Hor.<delimiter><i>O Rusj!</i>[* Ho, kamparo! Horatius. (Latinlingve).Ho, Ruslando! (Ruslingve).Quintus Horatius Flaccus (prononcu: Kvintus Horácius Flakus) — fama Roma poeto (65–8 antaŭ Kristo). En siaj verkoj li multe priskribis la kamparan vivon kiel bienposedanto kaj mastro.]
<h1>I</h1>
Bien’, loĝita de Eŭgeno,<delimiter>Beleta estis angulet’;<delimiter>Kontentus tie ĉi kun beno<delimiter>La paca ĝuamik’ — poet’.<delimiter>Sinjora domo izolita,<delimiter>Per mont’ de ventoj forbarita,<delimiter>Ĉe bordo staris de river’;<delimiter>En malproksimo en liber’<delimiter>Herbejoj floris, kampoj grenaj,<delimiter>Vilaĝoj staris je najbar’,<delimiter>Sur herboj paŝtis sin brutar’<delimiter>Kaj ombre spiris la ĝardeno<delimiter>Tre granda, vasta, densa plej,<delimiter>De la Driadoj[* Driadoj — feinoj de l’ arbaroj laŭ la antikva greka mitologio.] rifuĝej’.
<h1>II</h1>
La domo estis konstruita<delimiter>Laŭ spec’ de familikastel’:<delimiter>Fortika, firma, bonkvalita<delimiter>Laŭ gusto de l’ antikva bel’;<delimiter>Tre altaj ĉambroj, salonetoj,<delimiter>En gasta halo — ŝtoftapetoj,<delimiter>Sur mur’ portretoj avaj jen,<delimiter>Ornamkaheloj sur kamen’.<delimiter>Nun malnoviĝis jam ĉi ĉio,<delimiter>Ne scias mi, pro kiu kaŭz’:<delimiter>Cetere kun la sama naŭz’<delimiter>Eŭgen’ rilatis al ĉi tio,<delimiter>Lin oscedigis laŭ egal’<delimiter>Ĉu moda, ĉu antikva hal’.
<h1>III</h1>
En tiu ĉambro li ekloĝis,<delimiter>Pli frue kie ĝia estr’<delimiter>Mastrumistinon jen riproĉis,<delimiter>Jen premis muŝojn sur fenestr’.<delimiter>Tre simplis ĉio: kverka planko,<delimiter>Kanap’ lanuga, tablo, ŝranko,<delimiter>Neniu inkmakula mank’.<delimiter>Eŭgen’ rigardis en la ŝrank’:<delimiter>Spezlibron trovis li kun aro<delimiter>Botela da diversa brand’,<delimiter>Karafojn da pomakva frand’<delimiter>Kun kalendar’ de l’ oka jaro;<delimiter>Ja la mortinto dum labor’<delimiter>Ceteron lasis en ignor’.
<h1>IV</h1>
Soleca en bieno sia,<delimiter>Nur por pasigi tempon for,<delimiter>En la komenc’ Eŭgeno nia<delimiter>Ekzorgis pri la nova mor’.<delimiter>Saĝul’ en sia lok’ dezerta,<delimiter>Li jugon de l’ servuto certa<delimiter>Anstataŭigis per tribut’<delimiter>Facila por plenum’ en tut’.<delimiter>La kamparanoj ĝojis, tamen<delimiter>Koleris la najbar’ pri li<delimiter>Pro tim’ je malutil’ al si;<delimiter>Ridetis la alia same;<delimiter>Kaj fam’ ekkuris en cirkul’,<delimiter>Ke estas li danĝer-strangul’.
<h1>V</h1>
Komence oni lin vizitis,<delimiter>Sed ĉar tra malantaŭa kort’<delimiter>Kutime gastojn li evitis<delimiter>Per rajdo for tuj laŭ raport’,<delimiter>Ke jen sur voj’ alvenas ĉaro<delimiter>De vizitanta lin najbaro, —<delimiter>Do ĉiuj en ofendhumor’<delimiter>Kun li rilatojn rompis for.<delimiter>«Fuŝedukito, li frenezas,<delimiter>Li estas framason’[* Framasonoj aŭ Frank-masonoj («liberaj masonistoj») estis personoj, apartenantaj al duonsekretaj konspirorganizaĵoj (t.n. loĝioj), kiuj havis diversajn noblajn celojn, iufoje revoluciajn. El la medio de frank-masonoj eliris interalie la famaj «Dekabristoj», organizintoj de la malsukcesinta ribelo la 14-an de decembro 1825, kiu celis starigon de demokratia konstitucio en Rusio.], ne pli,<delimiter>Nur ruĝan vinon drinkas li,<delimiter>Por sinjorinoj ne komplezas;<delimiter>Li diras sole ne aŭ jes.»<delimiter>Jen estis ĉies finimpres’.
<h1>VI</h1>
Ĉi tiam bienul’ alia<delimiter>Vilaĝon sian venis mem,<delimiter>Kaj inter najbararo sia<delimiter>Li ankaŭ estis klaĉa tem’<delimiter>Vladimir Lenskij laŭ la nomo<delimiter>Kaj vere Göttingen-a[* Göttingen (prononcu: Géŭtingen) — universitata urbo en Germanio. En la fino de la XVIII jarcento tie ekzistis fama asocio de poetoj (Göttinger Dichterbund).] homo,<delimiter>Belulo juna en komplet’,<delimiter>De Kant[* Immanuel Kant (1724–1804) — granda germana filozofo. Idealismaj principoj kaj aprioriaj ideoj de Kant estis siatempe tre disvastigitaj kaj havis grandan influon.] adepto kaj poet’,<delimiter>Venigis li el Germanio<delimiter>La fruktojn de scienca ver’:<delimiter>Ribelajn revojn pri liber’,<delimiter>Spiriton flaman, strangan iom,<delimiter>Entuziasmon en parol’<delimiter>Kaj nigrajn harojn ĝis la kol’.
<h1>VII</h1>
Ne jam velkintan pro malvarma<delimiter>Malvirto de la granda mond’,<delimiter>Karesis lin favoro ĉarma<delimiter>De la fraŭlina bela rond’.<delimiter>Li tre malspertis en sincero;<delimiter>Plej bela lulis lin espero,<delimiter>Kaj de la nova mondobril’<delimiter>Lin junan logis kun facil’.<delimiter>Amuzis li per dolĉa revo<delimiter>La dubojn de la kornaiv’<delimiter>Kaj estis celo de la viv’<delimiter>Por li enigme loga devo;<delimiter>Li ĝin cerbumis kun supoz’,<delimiter>Ke ĝi miraklas en kaos’.
<h1>VIII</h1>
Li kredis, ke anim’ parenca<delimiter>Kun li kuniĝos en finfin’,<delimiter>Ke ĝi sopiras dekomence<delimiter>Fidele atendante lin.<delimiter>Li kredis, ke l’ amikoj vere<delimiter>Defendi pretas lin sufere,<delimiter>Ke man’ ilia en bezon’<delimiter>Ne tremos kontraŭ la fripon’:<delimiter>Ke estas sortoelektitaj<delimiter>[Amikoj sanktaj de l’ homar’<delimiter>Kaj ke ilia solidar’<delimiter>Per lumradioj senevitaj<delimiter>El alta kaj eterna font’<delimiter>Feliĉon dotos al la mond’.][* La finan parton de la strofo Puŝkin ne presigis, verŝajne pro tiutempaj cenzurkondiĉoj (aludo pri la «frank-masonoj» kaj «dekabristoj»).]
<h1>IX</h1>
Indigno nobla kaj kompato,<delimiter>Por ĉies bono pura am’<delimiter>Kaj de la gloro dolĉa ŝato<delimiter>Tre frue lin agitis jam.<delimiter>Kun lir’ vojaĝis li vivlote;<delimiter>Sub la ĉiel’ de Schiller[* Friedrich Schiller (prononcu: Frídriĥ Ŝíler) — fama germana dramverkisto kaj poeto (1759–1805).], Goethe[* Johann Wolfgang Goethe (prononcu: Johan Volfgang Géŭte) — granda germana poeto kaj verkisto (1749–1832). Li estas konsiderebla kiel unu el la plej grandaj poetoj de la mondo. Lia ĉefverko «Faŭst» estas tradukita esperanten de N. Barthelmess (eld. de SAT, Leipzig 1923).]<delimiter>Pro ties flama poezi’<delimiter>Ardiĝis en animo li;<delimiter>Kaj la belarton li de Muzoj<delimiter>Ne profanigis, feliĉul’;<delimiter>En kant’ konservis sen makul’<delimiter>Plej altajn sentojn li sen ruzoj,<delimiter>Impetojn de la virga rev’<delimiter>Kaj ĉarmon en supera lev’.
<h1>X</h1>
Li kantis amon kaj destinon<delimiter>Kaj klara estis lia kant’<delimiter>Samkiel pensoj de knabino,<delimiter>Samkiel sonĝo de infan’,<delimiter>Samkiel luno en ĉielo,<delimiter>Diino de sekreta belo;<delimiter>Li kantis pri sopir’ sen lim’,<delimiter>Pri io kaj pri malproksim’,<delimiter>Pri rozoj romantik-motivaj,<delimiter>Pri foraj landoj en silent’,<delimiter>En kiuj longe pro turment’<delimiter>Verŝiĝis liaj larmoj vivaj;<delimiter>Li kantis pri la vivdomaĝ’<delimiter>En nure dekokjara aĝ’.
<h1>XI</h1>
En la dezerto, kie sole<delimiter>Eŭgen’ kompreni povis lin,<delimiter>Al la najbaroj senbonvole<delimiter>Rilatis li kaj sen inklin’;<delimiter>Li fuĝis for de bru’ ilia.<delimiter>La babilad’ konversacia<delimiter>Pri fojnfalĉado, vinprepar’,<delimiter>Pri hundoj kaj pri parencar’<delimiter>Neniel brilis tute certe<delimiter>Per sento aŭ per poezi’,<delimiter>Nek per spritec’ aŭ per raci’,<delimiter>Nek per la art’ kunvivi lerte;<delimiter>Sed de l’ edzinoj fuŝbabil’<delimiter>Eĉ estis malpli sen util’.
<h1>XII</h1>
Tre bela, riĉa, Lenskij estis<delimiter>Traktata ĉie je fianĉ’;<delimiter>Kutim’ kampara tia restis<delimiter>Kaj ĉiu lin kun sia branĉ’ —<delimiter>Kun la filino antaŭsvatis;<delimiter>Apenaŭ venis li, debatis<delimiter>Jam tuj la tuta societ’<delimiter>Pri vivenu’ sen edzinet’;<delimiter>Dum tetrinkad’ ĉe samovaro[* Samovaro — kutima rusa aparato en formo de akvujo kun tubo enmeze por karbo, servanta por boligi akvon. Ĝi estas metata sur tablon dum tetrinkado.]<delimiter>Al Dunja[* Dunja — mallongigo de Eŭdoksio, tre kutima rusa virina nomo.] oni por kompren’<delimiter>Flustretas: «Dunja, vidu jen!»<delimiter>En fin’ aperas jam gitaro,<delimiter>Kaj ŝi ekpepas (mia di’!):<delimiter>«Palacon venu vi al mi!»[* Noto de l’ aŭtoro: El la unua parto de «Dnepra Niksino».]
<h1>XIII</h1>
Sed Lenskij, ne volante certe<delimiter>Sin katenigi per edziĝ’,<delimiter>Deziris kun Onegin sperta<delimiter>Interkoniĝi kun prestiĝ’.<delimiter>Kuniĝis ili: ŝton’ kaj ondo,<delimiter>Glaci’ kaj flam’, proz’ kaj versrondo<delimiter>Diferenciĝas ja ne pli<delimiter>Ol kiom ili inter si.<delimiter>Komence ili ne komunis,<delimiter>Sed poste plaĉis kaj en fin’<delimiter>En ĉiu tag’ renkontis sin<delimiter>Kaj baldaŭ ambaŭ ĉiam kunis.<delimiter>Jen tiel ĉi amika par’<delimiter>Formiĝis pro nenionfar’.
<h1>XIV</h1>
Sed ni eĉ tion ĉi ne scias;<delimiter>Sen antaŭjuĝa amikem’<delimiter>Ni ĉiujn nuloj opinias<delimiter>Kaj la unuoj nur nin mem;<delimiter>Ni celas al Napoleonoj[* Napoleon Bonaparte (1768–1821) — fama aventuristo, kiu, posedante genian talenton de militkomandanto, sukcesis atingi superan gradon de potenco kaj fariĝis franca imperiestro, ĝis post malsukceso de militiro kontraŭ Rusio en 1812 li estis abdikigita kaj mortis en ekzilo.],<delimiter>Dupiedulaj milionoj<delimiter>Por ni nur estas instrument’,<delimiter>Por ni ridindas vera sent’.<delimiter>Sed estis ja Eŭgen’ pli bona;<delimiter>Kaj kvankam li kun malestim’<delimiter>Rilatis al la homa ŝim’,<delimiter>Regulo mankas unutona:<delimiter>Li iujn traktis kun estim’<delimiter>Kaj ŝatis senton en intim’.
<h1>XV</h1>
Aŭskultis li kun bonrideto:<delimiter>De Lenskij flamparola ard’,<delimiter>Nefirma opinikonkreto<delimiter>Kaj inspirplena brulrigard’, —<delimiter>Ĉi ĉio por Onegin novis<delimiter>Kaj li malvarman vorton provis<delimiter>Haltigi ĉiam en la buŝ’,<delimiter>Kaj pensis li: ja estus fuŝ’<delimiter>Malhelpi al la ĝoj’ minuta;<delimiter>La tempo venos ja sen mi;<delimiter>Kaj dume vivu reve li<delimiter>Kun kred’ al bono absoluta;<delimiter>Indulgu ni al juna aĝ’<delimiter>Junec-deliron en la saĝ’.
<h1>XVI</h1>
Disput’ pri ĉio, malkonsentoj<delimiter>Instigis ilin al rezon’;<delimiter>Kontraktoj de antikvaj gentoj,<delimiter>Sciencofruktoj, bon’, malbon’,<delimiter>Jarcenta superstiĉo forta,<delimiter>Fatalo de la viv’ postmorta,<delimiter>La vivo kaj la sort’ en tut’,<delimiter>Subiĝis ĉio al diskut’.<delimiter>En flam’ debata la poeto<delimiter>Forgese legis kun talent’<delimiter>Poemojn nordajn po fragment’;<delimiter>Kaj lin kun pardonema preto<delimiter>Aŭskultis kun atent’ Eŭgen’,<delimiter>Eĉ kvankam ofte sen kompren’.
<h1>XVII</h1>
Diskutis tamen plej pikpinte<delimiter>Ermitoj niaj pri la am’.<delimiter>Potencon ĝian forskuinte,<delimiter>Onegin ĝin pricitis jam<delimiter>Kun spir’ nevola de bedaŭro:<delimiter>Feliĉas, kiu post la daŭro<delimiter>De I’ amsufer’ ĝin lasis for;<delimiter>Sed pli feliĉas, kies kor’<delimiter>Ne sciis ĝin, kaj kiu ruze<delimiter>Per disa viv’ mutigis ĝin<delimiter>Kaj eĉ oscedis kun edzin’<delimiter>Kaj kun amikoj senĵaluze,<delimiter>Kaj kapitalon de l’ av-ras’<delimiter>Ne fidis al malica as’[* Do al kartludo.]!
<h1>XVIII</h1>
En tempo, kiam ni atingos<delimiter>Al la trankvila saĝa pac’,<delimiter>Flam’ de pasioj sin estingos<delimiter>Kaj ni konstatos en sagac’<delimiter>Ridindon de ĉi tiuj sentoj,<delimiter>Impetoj kaj malfruaj pentoj, —<delimiter>Humiligitaj ne sen pen’,<delimiter>Ni ŝatos aŭdi kun ĉagren’<delimiter>Ribelon fremdan de l’ pasioj,<delimiter>Ĝi estas por la kor’ incit’;<delimiter>Maljuna same invalid’<delimiter>Volonte turnas aŭdon sian,<delimiter>Solul’ lasita, al rakont’<delimiter>En mez’ de junbravula rond’.
<h1>XIX</h1>
Kaj ankaŭ la junaĝ’ nenion<delimiter>Kapablas teni en sekret’:<delimiter>Ĉagrenon, ĝojon, simpation<delimiter>Malkaŝi povas ĝi en pret’.<delimiter>Je am’ estante invalido,<delimiter>Onegin grave kun solido<delimiter>Aŭskultis, kiel kun sincer’<delimiter>Sin montris la poet’ en ver’;<delimiter>Konfidoplenan korkonscion<delimiter>Nudigis li tre simple jen,<delimiter>Eŭgen’ eksciis tuj sen pen’<delimiter>De lia amo historion,<delimiter>Abundan je diversa sent’,<delimiter>Al ni ne nova por atend’.
<h1>XX</h1>
Ah, amis li ĝis tia limo,<delimiter>Ne restis kia nun en pur’;<delimiter>Ĉi tiel la poetanimo<delimiter>Ankoraŭ povas ami nur:<delimiter>Konstante unu nur sopiro,<delimiter>Kutima unu nur deziro,<delimiter>Kutima unu nur dolor’!<delimiter>Nek malproksim-restado for,<delimiter>Nek longa temp’ da pacienco,<delimiter>Nek horoj da servad’ al Muz’,<delimiter>Nek alilanda mir-amuz’,<delimiter>Nek gaja bruo, nek scienco<delimiter>Eĉ iom aliigis lin,<delimiter>Benitan de virgec-destin’.
<h1>XXI</h1>
En la knabaĝo, dum ne konis<delimiter>Ankoraŭ korturmentojn li,<delimiter>Al Olga ĉiam li patronis<delimiter>En la infana idili’;<delimiter>Li ĉiam ŝin ĉe bosk’ apuda<delimiter>Kunulis dum amuzo luda,<delimiter>Kaj la najbaroj-patroj jam<delimiter>Kunsvatis ilin por ĉiam’.<delimiter>En la kampar’, sub ombr-vualo,<delimiter>En senkulpeco sen skrupul’,<delimiter>Sub la gepatra zorg-okul’<delimiter>Ŝi floris kvazaŭ bel-konvalo<delimiter>En herb’ kaŝita sub foli’<delimiter>For de abel’ aŭ papili’.
<h1>XXII</h1>
Al la poeto ŝi ja donis<delimiter>Unuan sonĝon de l’ inspir’,<delimiter>Kun la ide’ pri ŝi eksonis<delimiter>Unua ĝem’ de lia lir’.<delimiter>Adiaŭ, ludoj facilpensaj!<delimiter>Al li ekplaĉis boskoj densaj,<delimiter>Soleco kaj silento nun,<delimiter>Kaj nokto, kaj stelar’, kaj lun’, —<delimiter>La lun’, ĉiela lampiono,<delimiter>Al kiu iam en vesper’<delimiter>Dediĉis ni kun la sincer’<delimiter>Sopirojn, larmojn, amadmonon…<delimiter>Sed nun en ĝi ni vidas nur<delimiter>Lanternon bonan de l’ natur’.
<h1>XXIII</h1>
Konstante milda, obeema<delimiter>Kaj gaja kiel la maten’,<delimiter>Tre simpla kiel viv’ poema,<delimiter>Kaj ĉarma kiel kisa ben’,<delimiter>Kun la okuloj bluĉielaj,<delimiter>Rideto, bukloj line helaj,<delimiter>Kun movoj, voĉo kaj statur’,<delimiter>Jen Olga… tamen prenu nur<delimiter>Romanon ĉiun, sendispute<delimiter>Portreton ŝian trovos vi:<delimiter>Tre ĉarmas ĝi; ĝin amis mi,<delimiter>Sed tedis ĝi al mi jam tute.<delimiter>Permesu do okupi min<delimiter>Pri la pliaĝa nun fratin’.
<h1>XXIV</h1>
Ŝi havis nomon Tatiana[* Noto de l’ aŭtoro: La plej dolĉesonaj grekaj nomoj, kiel ekzemple: Agatono, Filato, Teodora, Tekla kaj aliaj, estas uzataj ĉe ni nur inter la homoj el la simpla popolo.].<delimiter>Unue do sen ironi’<delimiter>La dolĉajn paĝojn de l’ romano<delimiter>Per tia nom’ sanktigu ni.<delimiter>Nu kion? Estas ĝi sonora,<delimiter>Sed scias mi, ke en memoro<delimiter>Ĝi vekas bildon de malnov’<delimiter>Aŭ de servistinej’. Kun pov’<delimiter>Konfesi, ni konstatu: mankas<delimiter>Pri nomoj bona gust’ al ni<delimiter>(Eĉ sen parol’ pri poezi’);<delimiter>Por la klereco ni ne dankas,<delimiter>De ĝi nur restis la influ’<delimiter>De afektem’, — nenio plu.
<h1>XXV</h1>
Do ŝi nomiĝis Tatiana.<delimiter>Nek per beleco de l’ fratin’,<delimiter>Nek per freŝeco ties sana<delimiter>Atenton tirus ŝi sur sin.<delimiter>Tre silentema kaj amara,<delimiter>Timema kiel cerv’ arbara,<delimiter>En sia propra famili’<delimiter>Knabino fremda ŝajnis ŝi.<delimiter>Ŝi karesemi ne aspiris<delimiter>Al la gepatroj kun volont’.<delimiter>Infano, en infana rond’<delimiter>Ŝi ludi, salti ne deziris,<delimiter>Kaj ofte sidis ŝi sen plend’<delimiter>Ĉe la fenestro en silent’.
<h1>XXVI</h1>
Plej multe ŝi pensemon amis<delimiter>De post plej frua sia jar’<delimiter>Kaj ĝi per rev’ al ŝi ornamis<delimiter>La vivenuon de l’ kampar’.<delimiter>Fingraro ŝia ne laboris<delimiter>Per la kudrilo; kaj ne floris<delimiter>Brodita silka filigran’<delimiter>Sur blanka tol’ sub ŝia man’.<delimiter>Jen signo de regem’ kutima:<delimiter>Infan’, ludante per la pup’,<delimiter>Preparas sin por ekokup’<delimiter>De la posten’ en ord’ reĝima<delimiter>De l’ mondo kaj edukas ĝin<delimiter>Laŭ lecionoj de l’ patrin’.
<h1>XXVII</h1>
Sed pupon, eĉ en aĝ’ infana,<delimiter>Neniam prenis laŭ la plaĉ’<delimiter>Kaj ne babilis Tatiana<delimiter>Kun ĝi pri mod’ aŭ urba klaĉ’.<delimiter>Ne logis ŝin infanpetolo,<delimiter>Sed mirrakontoj de l’ popolo<delimiter>En vintra temp’, en nokta hor’<delimiter>Konvenis pli al ŝia kor’.<delimiter>Kaj kiam sur herbej’ kunvenis<delimiter>Laŭ voko de la vartistin’<delimiter>Infanoj por la ludkombin’,<delimiter>Ŝi tute ĝin ne partoprenis,<delimiter>Enuis ŝi ĉe gaja rid’,<delimiter>Ĉe luda bru’ kaj kurrapid’.
<h1>XXVIII</h1>
Ŝi satis ofte sur balkono<delimiter>Renkonti venon de l’ aŭror’,<delimiter>Dum sur la pala blua fono<delimiter>Stelaro malaperas for,<delimiter>Terrand’ heliĝas en silento,<delimiter>Ekblovas frumatena vento<delimiter>Kaj venas malrapide tag’.<delimiter>En vintro, kiam nokt’ en vag’<delimiter>Pli daŭre terduonon tenas<delimiter>Kaj la malvigla orient’<delimiter>Pli longedaŭre en silent’<delimiter>Sub la nebula luno svenas,<delimiter>El lito en kutima hor’<delimiter>Ŝi kun kandelo iris for.
<h1>XXIX</h1>
Ekŝatis paĝojn ŝi romanajn<delimiter>Kaj frue jam ekamis tro<delimiter>La emociajn trompojn vanajn<delimiter>De Richardson[* Samuel Richardson (prononcu: Sémjuel Riĉardsón) — angla romanverkisto (1689–1761). Li estis fondinto de la romanspeco por familia legado, kie la bonvirto estas rekompencata, la malvirto punata kaj la moralo estas prezentata kiel ĉefa vivprincipo.] kaj de Rousseau.<delimiter>La patro ŝia estis brava<delimiter>Bonulo de l’ epok’ antaŭa;<delimiter>Ne vidis, ne legante mem,<delimiter>Danĝeron li en la legem’<delimiter>Kaj librojn traktis je ludilo,<delimiter>Ne zorgis, kiu libro jen<delimiter>Sekrete dormas sub kusen’<delimiter>Ĉe la filino en trankvilo.<delimiter>Kaj la edzino sen opon’<delimiter>Favoris mem al Richardson.
<h1>XXX</h1>
Ne car ŝi legis la aferon,<delimiter>Favoris ŝi al Richardson,<delimiter>Ne ĉar donacis ŝi preferon<delimiter>Pli ol Lovelace al Grandison[* Noto de l’ aŭtoro:Grandison kaj Lovelace estas herooj de du famaj romanoj [de Richardson].(Lovelace — prononcu: Lovlés).];<delimiter>Sed iam la princin’ Alina,<delimiter>En Moskvo ŝia bonkuzino,<delimiter>Pri ili informetis ŝin.<delimiter>Ŝi estis tiam fianĉin’,<delimiter>Sed tiel estis pro devigo;<delimiter>Alia logis ŝin person’,<delimiter>En kiu menso, kor’ kaj ton’<delimiter>Al ŝi pli plaĉis sen instigo;<delimiter>Kaj Grandison do tiu ĉi<delimiter>Serĝento estis de gvardi’.
<h1>XXXI</h1>
Ŝin oni vestis kun atento<delimiter>Laŭ deca modo kun ornam’;<delimiter>Sed sen demandi pri konsento<delimiter>Ŝin oni edzinigis jam.<delimiter>Kaj por ŝin distri el domaĝo,<delimiter>Tre baldaŭ ŝia edz’ kun saĝo<delimiter>Ŝin veturigis al kampar’,<delimiter>Kaj ŝi ĉi tie kun amar’<delimiter>Komence ploris kaj lamentis<delimiter>Ĝis preskaŭ de l’ edzec’ eksplod’;<delimiter>Sed poste en mastrum-klopod’<delimiter>Ŝi kutimiĝis kaj kontentis.<delimiter>La kutimiĝon donis di’:<delimiter>Feliĉon anstataŭas ĝi[* Noto de l’ aŭtoro:Si j’avais la folie de croire encore au bonheur, je le chercherais dans l’habitude.(Chateaubriand). {Se mi havus la malsaĝecon kredi ankoraŭ je feliĉo, mi serĉus gin en la kutimiĝo. (Ŝatobrián).}].
<h1>XXXII</h1>
La kutimiĝo vere sava<delimiter>Dolĉigis pezon de l’ ĉagren’;<delimiter>Kaj baldaŭ eltrovaĵo grava<delimiter>Ŝin ekkonsolis jam en plen’.<delimiter>Ŝi dum ripozo kaj afero<delimiter>Sekreton de regmaniero<delimiter>Je sia edzo trovis nun, —<delimiter>Kaj ĉio iĝis oportun’.<delimiter>Ŝi la laborojn administris,<delimiter>Saligis fungojn por sezon’,<delimiter>Rekrutojn varbis per ordon’,<delimiter>Sen edzo spezojn ŝi registris,<delimiter>Sabate iris al banej’<delimiter>Kaj servistinojn batis plej.
<h1>XXXIII</h1>
Antaŭe en album’ fraŭlina<delimiter>Ŝi skribis pri tre dolĉa tem’,<delimiter>Praskovja-n nomis ŝi Paŭlina<delimiter>Kaj parolemis kun kantem’;<delimiter>Korseto ŝia estis danca,<delimiter>Kaj rusan N laŭ tono franca<delimiter>Prononci penis ŝi tra naz’;<delimiter>Sed ĉio restis en forpas’:<delimiter>Korset’, album’, princin’, Paŭlina,<delimiter>Sentimentala verskajer’<delimiter>Foriĝis — kaj en reaper’<delimiter>Akulka iĝis el Selina[* Praskovja (de Paraskeva) kaj Akulka (de Akulina) estas «vulgaraj» nomoj, tre kutimaj inter la rusinoj; Paŭlina kaj Selina sonas neordinare kaj do «poezie».],<delimiter>Kaj fine ŝi per vat-tavol’<delimiter>La kufon stebis por la mol’.
<h1>XXXIV</h1>
Sed ŝin la edzo amis kore,<delimiter>Ne bridis ŝin en klopodad’,<delimiter>Li ĉion fidis bonhumore<delimiter>Kaj manĝis, trinkis en ĥalat’[* Ĥalato — hejma negliĝa vesto, tre vasta kun longaj baskoj, sen butonoj kaj kun zono, vestata rekte sur la nudan korpon aŭ tolaĵon.].<delimiter>Trankvile pasis vivo lia;<delimiter>Vespere rondo familia<delimiter>Kunvenis iam de najbar’<delimiter>Kaj neĝenema amikar’<delimiter>Por babileti, por bedaŭri<delimiter>Kun bona rid’ aŭ kun ĉagren’.<delimiter>La tempo pasas; Olga jen<delimiter>Sendata estas te-prepari;<delimiter>Jen jam vesper’, jen dormohor’,<delimiter>Kaj la gastar’ veturas for.
<h1>XXXV</h1>
En sia paca viv’ konservis<delimiter>Kutimojn ili de malnov’<delimiter>Kaj grasajn rusajn flanojn servis<delimiter>Dum karnaval’ laŭ sia pov’,<delimiter>Dum jar’ dufoje en kapelon<delimiter>Pent-iris, ŝatis karuselon,<delimiter>Dancadon rondan kun la ĥor’;<delimiter>En Triunuo-tag’[* Festo de kristana religia kulto, dediĉita al triunueco de dio (dio-patro, dio-filo kaj dio-sankta spirito).] dum hor’<delimiter>De meso, kiam la popolo<delimiter>Aŭskultas ĝin kun oscedem’,<delimiter>Larmetis ankaŭ ili mem;<delimiter>Trinkadis kvason[* Kvaso — kutima rusa refreŝiga trinkaĵo, preparata el sekala pano.] laŭ bonvolo<delimiter>Kaj regaligis dum manĝad’<delimiter>La gastojn laŭ la ranga grad’.
<h1>XXXVI</h1>
Vivinte laŭ ĉi tiu ordo,<delimiter>Jen ili venis ĝis maljun’,<delimiter>Kaj fine antaŭ ĉerka pordo<delimiter>La edzo prezentiĝis nun.<delimiter>Li mortis antaŭ ol siestis,<delimiter>Kaj pli ol iu ajn li estis<delimiter>Plor-bedaŭrita de l’ najbar’,<delimiter>De la edzin’ kaj infanar’.<delimiter>Simplulo estis li en vero,<delimiter>Sur lia tomba ŝton’ kun traf’<delimiter>Ĉi tiel tekstas epitaf:<delimiter>Dimitrij Larin, brigadero[* Brigadero — oficira rango, ekzistinta en Rusio ĝis fino de la XVIII jarcento.],<delimiter>Sklav’ de Sinjor’, laŭ dia grac’<delimiter>Ripozas tie ĉi en pac’.
<h1>XXXVII</h1>
Al la penatoj redonite,<delimiter>La pacan tombon de l’ najbar’<delimiter>Vladimir Lenskij tuj vizite<delimiter>Rehonorigis kun amar’;<delimiter>Malĝojis longe li enkore.<delimiter>«Poor Yorick!»[* Noto de l’ aŭtoro: «Malfeliĉa Jorik!» — ekkrio de Hamleto super la kranio de arlekeno. (Vidu Shakespeare kaj Stern). {William Shakespeare (prononcu: Ŭiljám Ŝekspir) — granda angla dramverkisto (1564–1616). Cetere, ekzistas supozo, ke Shakespeare estis nur substituita persono de la vera anonima aŭtoro, kiu pro sia grava pozicio en supera socio ne volis konigi sian nomon. Lia fama tragedio «Hamleto» estas tradukita esperanten de d-ro L.L. Zamenhof (eld. Nürnberg 1894 kaj Paris 1902). Lawrence Stern (prononcu: Lóurens Stern) — konata angla humoristo (1713–1768).}] diris li angore:<delimiter>«Min sur la brakoj tenis li.<delimiter>Kaj kiom ofte lian mi<delimiter>Lud-uzis Oĉakov-medalon[* Oĉakov — urbo kaj citadelo proksime de Odessa. En la jaro 1788 Oĉakov, aparteninta tiam al la turkoj, estis konkerita per atako de la rusaj trupoj sub komando de Suvorov.]!<delimiter>Kun Olga li svatigis min,<delimiter>Li revis kunaj vidi nin…»<delimiter>Kaj tuj surtomban madrigalon<delimiter>Vladimir nia verkis jen<delimiter>En plej sincera korĉagren’.
<h1>XXXVIII</h1>
Kaj ankaŭ honorigis same<delimiter>Li la gepatran cindron nun<delimiter>Kun plor’ malĝoje kaj fil-ame…<delimiter>Ho ve! Ĉi tiel en aŭtun’<delimiter>Sur sulkoj de la viv’ potenca<delimiter>Laŭ stranga volo providenca<delimiter>Generacioj ĝermas nur<delimiter>Kaj falas for post la matur’ …<delimiter>Ĉi tiel nia juna gento<delimiter>Elkreskas bole kun aplomb’<delimiter>Kaj avojn premas al la tomb’.<delimiter>Kaj venos ankaŭ la momento —<delimiter>Kaj niaj nepoj en bonhor’<delimiter>Nin el la mond’ elpremos for!
<h1>XXXIX</h1>
Do ĝuu dume nunan horon,<delimiter>Facilan vivon, amikar’!<delimiter>Mi scias ĝian malvaloron<delimiter>Kaj forignorus ĝin sen bar’;<delimiter>Mi plu fantomojn ne rigardas,<delimiter>Sed iufoje antaŭgardas<delimiter>Min la esper’ en efektiv’:<delimiter>Mi min ne volas de la viv’<delimiter>Sen postesigno for malligi.<delimiter>Mi vivas, verkas ne por laŭd’;<delimiter>Sed ŝajne tra la monda aŭd’<delimiter>Mi volus iom min famigi,<delimiter>Por memorigu por rekon’<delimiter>Pri mi almenaŭ unu son’.
<h1>XL</h1>
Kaj ĝi ektuŝos ies koron;<delimiter>Kaj konservota de la sort’<delimiter>Ne dronos eble en vaporon<delimiter>La nun de mi kreata vort’;<delimiter>Kaj eble (kia flatespero!)<delimiter>Simplul’ estonta kun fiero<delimiter>Al mia montros bildportret’<delimiter>Kaj diros: estis la Poet’!<delimiter>Akceptu dankojn do pasiajn,<delimiter>De Aonidoj[* Aonidoj — Muzoj, naŭ feinoj de l’ artoj laŭ la greka mitologio.] amator’,<delimiter>Vi, kies firma bonmemor’<delimiter>Konservos flugajn verkojn miajn<delimiter>Kaj kiu taŭzos laŭ stimul’<delimiter>La laŭrojn de la maljunul’!
<h1>Ĉapitro tria</h1>
<i>Elle était fille, elle était amoureŭse.</i><delimiter>Malfilâtre[* Ŝi estis junulino, ŝi estis enamiĝinta. — (Malfilátr). Jacque Charles Louis de Malfilâtre (prononcu: Ĵak Ŝarl Luí de Malfilátr) — franca verkisto (1732–1767).].
<h1>I</h1>
«Ĉu vi foriras jam al ie?»<delimiter>— Eŭgen’, adiaŭ, iras mi.—<delimiter>«Mi ne haltigas vin, sed kie<delimiter>En la vesperoj estas vi?»<delimiter>— En famili’ de Larin.— «Bele.<delimiter>Sed kiel povas vi senсele<delimiter>Perdadi tie tempon for?»<delimiter>— Mi povas.— «Kia stranga mor’!<delimiter>Mi antaŭvidas, kio estas:<delimiter>Unue — ĉu ja pravas mi? —<delimiter>Tre simpla rusa famili’,<delimiter>Ĝi tre gastamas kaj honestas,<delimiter>Dolĉaĵ’ el beroj kaj babil’<delimiter>Pri pluvo, lino, brutazil’ …»
<h1>II</h1>
— Ĉu estas tio ĉi malbona?<delimiter>«Sed estas ja enu’, karul’!»<delimiter>— Pli tedas via mond’ bontona;<delimiter>Pli min allogas hejmangul’,<delimiter>Mi tie povas… — «Jen liriko!<delimiter>Sed ĉesu ja, pro di’, amiko.<delimiter>Vi iras do: domaĝe, nu!<delimiter>Sed tamen aŭdu, Lenskij; ĉu<delimiter>Fillida-n[* Fillida (Phillys) — klasika virina nomo.] vian mi ekvidu,<delimiter>Objekton de la larma flu’,<delimiter>De rim’, de plum’ kaj tiel plu?<delimiter>Prezentu min.» — Ĉu ŝerĉas vi do? —<delimiter>«Ne.» — Bone. — «Kiam do?» — Eĉ nun.<delimiter>Ni venus sen maloportun’.—
<h1>III</h1>
«Ni iru.» —<delimiter>Ili ekveturis,<delimiter>Alvenis; laŭ malnov-kutim’<delimiter>Gastame ĉiuj ekkonkuris<delimiter>Por servi ilin super lim’.<delimiter>Jen rit’ konata de regalo:<delimiter>Jen venas konfitaĵ-pokalo<delimiter>Kaj sur tablet’ aperas tuj<delimiter>Kun vakcinia akvo uj’.<delimiter>[Nur manĝoj regas en kamparo.<delimiter>La hejma knabinar’ sen ord’<delimiter>Sin amasigis ĉe la pord’<delimiter>Por gapi al la nov-najbaro.<delimiter>Kaj laŭdis vir-amas’ en kort’<delimiter>Ĉevalojn per kritika vort’.][* La finan parton de la strofo Puŝkin ne presigis en la redaktita de li teksto de la romano.]
<h1>IV</h1>
Al hejmo sur la voj’ ebena<delimiter>Rapidas ili en reven’[* Noto de l’ aŭtoro: En la antaŭa eldono, anstataŭ: al hejmo rapidas estis erare presita: en vintro rapidas (kio havis nenian sencon). Kritikistoj, tion ne kompreninte, trovis anakronismon en la sekvantaj strofoj. — Ni kuraĝas certigi, ke en nia romano la tempo estas kalkulita laŭ la kalendaro.]<delimiter>Kaj al konversacio jena<delimiter>Ni kaŝaŭskultu sen konven’.<delimiter>— Nu do, Onegin? Vi oscedas.—<delimiter>«Kutimo, Lenskij».— Sed pli tedas<delimiter>Al vi ĉi tio.— «Estas sam’.<delimiter>Sed kampoj tre mallumas jam;<delimiter>Hej! vi, Andrjuŝka[* Andrjuŝka — nomformo de Andreo, pli neglekta ol Andreĉjo. Koncernas la veturigiston.], pli rapide!<delimiter>Ho, kia stulta estas lok’!<delimiter>Cetere: Lárina sen mok’<delimiter>Ja estas bonulin’ laŭvide.<delimiter>Mi timas, ke la vakcini’<delimiter>Ne ĝenu en stomak’ al mi.
<h1>V</h1>
Sed kiu estas Tatiana?»<delimiter>— Ŝi estas la malgajulin’<delimiter>Kaj ŝi simile al Svetlana[* Svetlana — personino de unu el la baladoj de la fama rusa poeto V.A. Ĵukovskij (1783–1852). Li estis unu el la ĉefaj reprezentantoj de la rusa romantismo kaj krome li donis al la rusa literaturo multajn bonajn tradukojn el la alilandaj, precipe germanaj, aŭtoroj.]<delimiter>Sidigis ĉe fenestro sin.—<delimiter>«Do ĉu vi amas la alian?»<delimiter>— Sed kio? — «Se mi havus vian<delimiter>Pasion, prenus sen hezit’<delimiter>Ne ŝin mi por la vivdivid’.<delimiter>Ĉar Olga, laŭ Van-Dijk — Madono[* Antonis van-Dijck (prononcu: van-Dejk) — fama flamanda pentristo (1599–1641). Li pentris multajn bildojn kun precipe religia enhavo. Al tiaj bildoj apartenas ankaŭ lia «Madono».],<delimiter>Vizaĝon havas kvazaŭ prun’<delimiter>Samkiel tiu stulta lun’<delimiter>Sur tiu stulta ĉielfono.»<delimiter>Vladimir sek-replikis lin<delimiter>Kaj plu silentis ĝis vojfin’.
<h1>VI</h1>
Sed de Onegin la vizito<delimiter>Ĉe Lárina persone mem<delimiter>Impresis ĉiujn per subito<delimiter>Kaj tuj fariĝis klaĉa tem’.<delimiter>Konjekto sekvis post konjekto.<delimiter>Kaj oni kredis en suspekto,<delimiter>Ke edzo, laŭ kuranta fam’,<delimiter>Por Tatiana pretas jam;<delimiter>Eĉ iuj diris kun distingoj<delimiter>Pri la edziĝa procedur’<delimiter>Kelktempe prokrastita nur,<delimiter>Ĉar ne troviĝis modaj ringoj.<delimiter>Pri Lenskij laŭ malnov-decid’<delimiter>Neniu emis al hezit’.
<h1>VII</h1>
Aŭskultis Tatiana tion<delimiter>Domaĝe, tamen en sekret’<delimiter>Ŝi havis strangan sugestion<delimiter>Pripensi tion mem en pret’;<delimiter>Kaj pens’ eniĝis en la koro;<delimiter>Ŝi enamiĝis, venis horo.<delimiter>Ekĝermis tiel en la ter’<delimiter>Sub la printempa sun’ grener’.<delimiter>Delonge ŝia kor-intimo<delimiter>En la angoro kaj sopir’<delimiter>Bezonis nutron en aspir’;<delimiter>Delonge ŝia jun-animo<delimiter>Premiĝis en vizia ŝajn’;<delimiter>Atendis ŝi… eĉ iun ajn.
<h1>VIII</h1>
Kaj jen jam estas. Ŝi ekvidis<delimiter>Kaj diris ĝoje: estas li!<delimiter>Ho ve! nun ĉio ekrapidis<delimiter>En tag’ kaj sonĝo pli kaj pli<delimiter>Kun la ide’ pri li; nun ĉio<delimiter>Al ŝi kun forta emocio<delimiter>Pri li insistas. Sen sukces’<delimiter>Ŝin tedas vortoj de kares’<delimiter>Kaj zorgopenoj de l’ servantoj.<delimiter>Droninte en melankoli’,<delimiter>La gastojn ne aŭskultas ŝi,<delimiter>Koleras pro iliaj vantoj,<delimiter>Pro ven’ ilia sen atend’<delimiter>Kaj pro ilia ĝen-pretend’.
<h1>IX</h1>
Nun ŝi romanon dolĉan legas<delimiter>Kun kiom alta atentem’,<delimiter>Kun kiom da soif’ trinkegas<delimiter>Trompaĵon ŝi de ĝia tem’!<delimiter>Kreaĵoj vigle vivigitaj<delimiter>Per fort’ de revoj helspiritaj,<delimiter>Amato de Julie Wolmar,<delimiter>Malec Adel kaj de Linard[* Noto de l’ aŭtoro:Julie Wolmar — «La Nova Héloïse». Malec Adel — heroo de mezkvalita romano de M-me Cottin. — Gustave de Linard — heroo de ĉarma novelo de baronino Krüdner.[Julie Wolmar — prononcu: Ĵilí Volmár. Héloïse — prononcu: Eloíz. Tiu ĉi romano estas verkita de J.J. Rousseau — prononcu: Ĵ.Ĵ. Rusó. Malec-Adel — prononcu: Malék-Adél. Cottin — prononcu: Kotén. Gustave de Linard — prononcu: Gistáv de Linár. Krüdner — prononcu: Krídner].]<delimiter>Kaj Werter, suferul’ ribela[* «La suferoj de juna Werter» (prononcu: Vérter) — estas unu el la famaj verkoj de Goethe (prononcu: Géŭte).],<delimiter>Kaj senkompara Grandison,<delimiter>Nun nin lasanta sen impon’,<delimiter>Ĉe nia revulino bela<delimiter>Kuniĝis ĉiuj ili jen<delimiter>En solpersono de Eŭgen’.
<h1>X</h1>
Sin imagante heroino<delimiter>De l’ plej amata romanar’,<delimiter>Clarissa, Julia, Delphina[* Clarissa, Julia, Delphina (prononcu: Klarísa, Julia, Delfina) — heroinoj de la respektivaj romanoj de Richardson, Rousseau kaj Staël.],<delimiter>En la silento de arbar’<delimiter>Solece Tatiana vagas,<delimiter>En libro serĉas kaj imagas<delimiter>Ŝi proprajn revojn kun fervor’,<delimiter>Produktojn de l’ tro plena kor’;<delimiter>Alpropriginte kun korbato<delimiter>La fremdajn sentojn de la libr’,<delimiter>Parkere flustras ŝi kun vibr’<delimiter>Leteron al hero’-amato…<delimiter>Sed tiu ĉi hero-person’<delimiter>Ja estis jam ne Grandison.
<h1>XI</h1>
Farinte gravmienon pian,<delimiter>Malnov-aŭtor’ kun inda dec’<delimiter>Heroon ĉiam faris sian<delimiter>Ekzemplo de la perfektec’.<delimiter>Li faris lin laŭ sia gusto<delimiter>Persekutata pro maljusto,<delimiter>Kun bonanimo, sprita saĝ’<delimiter>Kaj kun alloga belvizaĝ’.<delimiter>En flamo de pasio ĉasta<delimiter>La ĉiam brava heroet’<delimiter>Oferis ĉiam sin en pret’,<delimiter>Kaj fine en ĉapitro lasta<delimiter>Punata estis la malbon’,<delimiter>La bon’ laŭdata per la kron’.
<h1>XII</h1>
Kaj nun nebulas ĉiuj planoj,<delimiter>Nin endormigas la moral’,<delimiter>Kaj la malvirt’ eĉ en romanoj<delimiter>Triumfas kiel ideal’.<delimiter>Per trompoj de la muzo brita<delimiter>Knabin’ nun estas venenita,<delimiter>Kaj ŝi revadas kun admir’<delimiter>Jen pri la pensemul’ Vampir’,<delimiter>Jen pri Melmot, vagul’ inerta<delimiter>Pri jud’ eterna, pri Korsar’<delimiter>Aŭ jen pri misterul’ Sbogar[* Noto de l’ aŭtoro:Vampiro — novelo malĝuste atribuita al la lordo Byron. Melmot — genia verko de Matjurin. Jean Sbogar — konata romano de Charles Nodier. {Eterna judo aŭ Ahasvero — legenda persono, eterne migranta tra la mondo, uzita de multaj aŭtoroj kiel temo por siaj verkoj. Korsaro — verko de Byron. Jean Sbogar — prononcu: Ĵan Zbogár. Charles Nodier — prononcu: Ŝarl Nodjé; li estis konata franca romantisma poeto, romanverkisto, scienculo kaj historiisto (1780–1844).}].<delimiter>Pro Byron[* Lordo George Gordon Byron (prononcu: Ĝorĝ Gordon Bájron) — fama angla poeto (1788–1825). Lia poezio havis grandan influon en la tuta Eŭropo. Puŝkin trafe esprimis tiujn ĉi modhumorojn de sia epoko en la figuro de Eŭgeno Onegin.] per arbitro lerta<delimiter>Fariĝis morna romantism’<delimiter>Eĉ senespera egoism’.
<h1>XIII</h1>
Amikoj, kiu senc’ en tio?<delimiter>Per vol’ ĉiela, en probabl’,<delimiter>Min plu ne logos poezio,<delimiter>Eniĝos nova min diabl’,<delimiter>Ignore al minac’ de Phoebus[* Phoebus (prononcu: Féŭbus) — Febo aŭ Apolo, dio de suno kaj poezio laŭ la antikva greka mitologio.],<delimiter>Per prozo verkojn mi ekstebos;<delimiter>Romanon tiam pri malnov’<delimiter>Maljuna verkos mi laŭ pov’.<delimiter>Ne pentojn pri krim-ago iu<delimiter>Severe pentros mi en ĝi,<delimiter>Sed simple nur rakontos mi<delimiter>Pri unu rusa familio,<delimiter>Pri dolĉaj sonĝoj de l’ amlog’,<delimiter>Pri moroj de l’ malnov-epok’.
<h1>XIV</h1>
Priskribos simplajn mi rakontojn<delimiter>De l’ patr’ aŭ onklo-maljunul’,<delimiter>De la infanoj amrenkontojn<delimiter>Ĉe tiliaro en angul’;<delimiter>Turmentojn de ĵaluz’ malĝoja,<delimiter>Plorlarmojn dum disiĝo voja,<delimiter>Malpacon novan kaj en fin’<delimiter>Mi geedzigos lin kaj ŝin…<delimiter>Mi rememoros kun inklino<delimiter>Parolojn de l’ sopira am’,<delimiter>Ĉi tiujn, kiujn iam jam<delimiter>Ĉe la pied’ de l’ amatino<delimiter>Mi havis mem sur mia lang’<delimiter>Kaj kiujn lasis mi en flank’.
<h1>XV</h1>
Ho, mia kara Tatiana!<delimiter>Kun vi nun larmojn verŝas mi,<delimiter>Al manoj de l’ modul’ tirana<delimiter>Fordonis vian sorton vi.<delimiter>Pereos, kara, vi; antaŭe<delimiter>Vi tamen al la ĝuo rave<delimiter>Aspiras nun kun blindesper’,<delimiter>Ekscias vi pri vivmister’,<delimiter>Venenon trinkas vi de l’ ĝuoj,<delimiter>Vin persekutas la revar’:<delimiter>Imagas ĉie vi en klar’<delimiter>Azilojn por amrendevuoj;<delimiter>Kaj ĉie restas per vizi’<delimiter>Tentulo via antaŭ vi.
<h1>XVI</h1>
Pro amsopiro Tatiana<delimiter>Por distro iras al ĝarden’,<delimiter>Kaj en maldiligent’ malsana<delimiter>Ne plu ŝi volas paŝi jen.<delimiter>La brust’ altiĝas, flamo stranga<delimiter>Aperas en la ruĝo vanga,<delimiter>Spir’ reteniĝas kvazaŭ bul’,<delimiter>Bru’ en orel’, bril’ en okul’.<delimiter>Alvenas nokto; ĉirkaŭpasas<delimiter>La lun’ ĉielon en deĵor’<delimiter>Kaj najtingal’ en paca hor’<delimiter>Sonorajn sonojn jam ellasas.<delimiter>Kaj Tatiana movas sin<delimiter>Kaj diras al la vartistin’:
<h1>XVII</h1>
«Vartinjo, dormo ne influas!<delimiter>Sufoko premas ĝis malpov’.»<delimiter>— Vi kion, Tanjo? — «Mi enuas,<delimiter>Al mi rakontu pri malnov’.»<delimiter>— Pri kio, Tanjo! Mi pli frue<delimiter>Konservis en memoro plue<delimiter>Fabelojn multajn sen kompar’<delimiter>Pri la fraŭlinoj kaj fear’;<delimiter>Sed nun forgesis mi en fin’ ja<delimiter>Eĉ kion sciis, Tanjo. Jes,<delimiter>Malbona estas la forges’!<delimiter>Maljun’ alvenis… — «Vartistinjo,<delimiter>Rakontu tamen sen kaŝem’,<delimiter>Ĉu iam ajn vi amis mem?»
<h1>XVIII</h1>
— Nu, kion, Tanjo! Pri la amo<delimiter>Nenion tiam aŭdis ni;<delimiter>Ĉar bopatrin’ pro tio sama<delimiter>Inferon montrus tuj al mi.—<delimiter>«Sed kiel edziniĝo via?..»<delimiter>— Laŭ dia volo. Vanja[* Vanja — Joĉjo (de Ivan — Johano).] mia<delimiter>Pli juna estis eĉ ol mi,<delimiter>Dum havis jarojn mi dek tri.<delimiter>Marĉandis min dum du semajnoj<delimiter>Ĉe la gepatroj svatistin’,<delimiter>La patro fine benis min.<delimiter>Ploregis mi pro timoŝajnoj;<delimiter>Min oni veis plore plej<delimiter>Kaj forkondukis al preĝej’.
<h1>XIX</h1>
Jen mi en fremda hejm’ martiras…<delimiter>Sed vi eĉ ne aŭskultas min…—<delimiter>«Ah, vartistinjo, mi sopiras,<delimiter>Min naŭzas, kara vartistin’:<delimiter>Mi plori, mi ploregi pretas!..»<delimiter>— Infano, ja vi malsanetas;<delimiter>Pardonu vin kaj savu di’!<delimiter>Ĉu per la sankta akvo mi<delimiter>Aspergu vin ke vi ne ardu?<delimiter>Ja tuta brulas vi en flam’ …—<delimiter>«Mi ne malsanas… estas am’.»<delimiter>— Infano mia, di’ vin gardu! —<delimiter>Kaj la fraŭlinon en malsan’<delimiter>Krucsignis ŝi per sia man’.
<h1>XX</h1>
«Mi amas», — flustris je ripeto<delimiter>Ŝi al la vartistin’, en flam’.<delimiter>— Sed vi malsanas, infaneto.—<delimiter>«Ho, lasu, estas vera am’.»<delimiter>Kaj intertempe luno lumis<delimiter>Kaj ĝia lumo palbrilumis<delimiter>Al Tatiana en malklar’<delimiter>Kun diskombita kapharar’,<delimiter>Al la gutaro plora larma<delimiter>Kaj al kun nia heroin’<delimiter>Sidanta griza vartistin’<delimiter>En kapotuk’ kaj vesto varma; —<delimiter>Kaj ĉio dormis pace nun<delimiter>Sub inspiranta revojn lun’.
<h1>XXI</h1>
Kaj malproksime for promenis<delimiter>Nun Tatiana per la kor’ …<delimiter>Ide’ al ŝi subite venis…<delimiter>«Nun iru, vartistinjo, for.<delimiter>Alportu plumon kun papero,<delimiter>Alŝovu tablon; mi laŭ vero<delimiter>Ekkuŝos baldaŭ. Iru nun.»<delimiter>Jen solas ŝi. En lum’ de l’ lun’<delimiter>Nun Tatiana skribas ame,<delimiter>Kaj regas en la pens’ Eŭgen’,<delimiter>Kaj la leter’ sincera jen<delimiter>Per am’ senkulpa spiras flame.<delimiter>Jen la leteron finis ŝi…<delimiter>Por kiu, Tatiana, ĝi?
<h1>XXII</h1>
Mi konis la fierulinojn,<delimiter>Malvarmajn, purajn kiel neĝ’,<delimiter>Neadmoneblajn belulinojn,<delimiter>Nekompreneblajn mense eĉ;<delimiter>Mi miris pri la moda hirto<delimiter>Kaj pri ilia stranga virto,<delimiter>Kaj mi evitis ilin nur,<delimiter>Legante ĉiam kun terur’<delimiter>Sur frunt’ ilia l’ aksiomon:<delimiter>Esperon lasu por ĉiam[* Noto de l’ aŭtoro: Lasciate ogni speranza voi ch’entrate. La modesta aŭtoro tradukis nur la unuan duonon de la famekonata verso. {Prononcu: Laŝate onji speranca voj k’entrate. Signifas: lasu ĉiun esperon vi, kiu eniras. Tiu ĉi surskribo pendis super la pordo de infero, laŭ la fama verko «Dia komedio» de la granda itala poeto Dante Alighieri (prononcu: Aligjéri), vivinta en la jaroj 1265–1321.}].<delimiter>Por ili malfeliĉas am’,<delimiter>Timigi ili ŝatas homon.<delimiter>Vi eble vidis sur Nev-bord’[* Nevo (Neva) — rivero fluanta tra Leningrado (tiam Peterburgo) el Ladoga lago al Finna golfo de Balta maro. «Ĉe la Neva rando» — t.e. en Peterburgo.]<delimiter>Ulinojn de simila ord’.
<h1>XXIII</h1>
Aliajn strangulinojn vidis<delimiter>En mas’ da adorantoj mi,<delimiter>Indiferente kiuj ridis<delimiter>Pri laŭd’ aŭ vokoj al pasi’.<delimiter>Konstatis mi kun miro vera,<delimiter>Ke ili per kondut’ severa,<delimiter>Puŝante amon mildan for,<delimiter>Relogi povis ĝin al kor’,<delimiter>Almenaŭ per kompato ceda;<delimiter>Almenaŭ iam en parol’<delimiter>Sentiĝis kvazaŭ pli da mol’,<delimiter>Kaj kun blindiĝo facilkreda<delimiter>Amanto juna en konstant’<delimiter>Rekuris post la kara vant’.
<h1>XXIV</h1>
Do ĉu pli kulpas Tatiana?<delimiter>Ke ŝi en sia simpla dev’<delimiter>Ne scias pri trompaĵ’ rikana<delimiter>Kaj fidas al la bela rev’?<delimiter>Ke amas ŝi sen art-prezento,<delimiter>Obee nur al sia sento,<delimiter>Ke tiom ŝi konfidas tro,<delimiter>Naturdotite riĉe do<delimiter>Per fantazio ribelama,<delimiter>Per vigla volo kaj raci’,<delimiter>Originala memkonsci’<delimiter>Kaj per subtila koro flama?<delimiter>Ĉu ne pardonus vi al ŝi<delimiter>Facilpensemon de l’ pasi’?
<h1>XXV</h1>
Koketulin’ sen varm’ rezonas.<delimiter>Sed Tatiana sen ĉikan’<delimiter>Al amo tute sin fordonas<delimiter>Samkiel la naivinfan’.<delimiter>Ŝi ne parolas: mi prokrastu,<delimiter>Amprezon tiel mi balastu;<delimiter>Pli certe kaptu mi per ret’,<delimiter>Komence mi per esperet’<delimiter>La egoismon piku, plue<delimiter>Turmentu koron mi per ruz’<delimiter>Kaj fine tiklu per ĵaluz’;<delimiter>Ĉar pro plezura plen’ enue<delimiter>Kaptito ruza el katen’<delimiter>Elgliti povas ja sen pen’.
<h1>XXVI</h1>
Ankoraŭ estas embaraso:<delimiter>Honoron karan de l’ patruj’<delimiter>Savante, mi ne preterlasu<delimiter>Traduki la leteron tuj.<delimiter>Ĉar rusan lingvon Tanjo pekis.<delimiter>Gazetojn niajn ŝi ne legis<delimiter>Kaj la gepatran lingvon nur<delimiter>Parolis sen facila pur’,<delimiter>Kaj la leteron skribis france…<delimiter>Do kion! mi ripetas jam:<delimiter>Ĝis nun la sinjorina am’<delimiter>Ne servis ruse sin bonŝance,<delimiter>Ĝis nun do nia lingvo-moŝt’<delimiter>Ne kutimiĝis por la post’.
<h1>XXVII</h1>
Ke sinjorinoj ruse legu<delimiter>Instigas oni. Kia van’!<delimiter>Ho, ĉu mi ilin imagegu<delimiter>Kun «Boncelanto»[* Noto de l’ aŭtoro: Gazeto, kiu estis eldonata (1818–1827) de la jam mortinta A. Izmájlov (1779–1831) sufiĉe neakurate. La eldonisto unufoje eĉ prese pardonpetis antaŭ la publiko pri tio, ke li dum la fastoj diboĉetis.] en la man’!<delimiter>Mi citu vin, poetoj miaj;<delimiter>Ja ĉiuj amobjektoj viaj,<delimiter>Al kiuj dolĉe kun peket’<delimiter>Vi verkis versojn en sekret’,<delimiter>Al kiuj vi la koron ligis,<delimiter>Ja ili ĉiuj kun penem’<delimiter>La rusan lingvon uzis mem<delimiter>Kaj ofte ĉarme ĝin kripligis;<delimiter>Kaj fremdan lingvon laŭ natur’<delimiter>Al si proprigis ili nur.
<h1>XXVIII</h1>
Ne lasu dio, ke en balo<delimiter>Aŭ sur peron’ renkontu mi<delimiter>En kufo aŭ en flava ŝalo<delimiter>Saĝulon de l’ akademi’!<delimiter>Samkiel sen ridet’ la buŝo,<delimiter>Sen gramatik-erara fuŝo<delimiter>Ne plaĉas rusa stil’ al mi.<delimiter>Tre eble nov-generaci’<delimiter>De belulinoj simpatie<delimiter>Laŭ la gazeta vokinstig’<delimiter>Lernigos nin pri gramatik’;<delimiter>Uzataj estos versoj ĉie:<delimiter>Sed mi… ĉu nepras mia pov’?<delimiter>Fidelos mi al la malnov’.
<h1>XXIX</h1>
La erarplena maniero<delimiter>De fuŝa tia ĉi parol’<delimiter>En mi ja ĉiam kun sincero<delimiter>Kortremon vekos eĉ sen vol’;<delimiter>Mi penti tion ne kapablas,<delimiter>Por mi gallismoj plaĉ-afablas,<delimiter>Samkiel junaj pekoj kaj<delimiter>De Bogdanóviĉ[* I.F. Bogdanóviĉ (1743–1802) — rusa poeto, aŭtoro de la fama poemo «Duŝenjka». La enhavon de «Duŝenjka» Bogdanóviĉ ĉerpis el la novelo de la fama franca fablisto Jean La Fontaine (prononcu: Ĵan Lafontén) «Les Amours de Psyche», kiu siavice uzis kiel temon la faman rakonton pri Amoro kaj Psiĥeo el la romano de Roma verkisto Lucius Apulejus «De asino aŭreo» (Pri ora azeno). Same kiel La Fontaine faris sian Psiĥeon francino, tiel ankaŭ Bogdanóviĉ penis transformi ŝin je rusa fraŭlino Duŝenjka. La frivola, senĝena kaj facilstila poemo de Bogdanóviĉ havis siatempe grandan sukceson.Jean La Fontaine (1621–1695) — estas fama precipe pro siaj fabloj.Lucius Apulejus naskiĝis ĉirkaŭ la jaro 125 p. Kr. kaj estis ĉefe ritorikisto.La rakonto de Apulejus pri Amoro kaj Piŝheo estas tradukita esperanten de E. Pfeffer (eld. Berlin 1911).] versa gaj’.<delimiter>Sufiĉas tamen. Min atendas<delimiter>Leter’ de mia belulin’;<delimiter>Mi donis vorton, sed mi ĝin<delimiter>Rifuzi preskaŭ jam pretendas.<delimiter>Mi scias: jam ne modas pli<delimiter>La dolĉa plumo de Parny[* Vicgrafo Evariste de Parny (prononcu: Evaríst de Parní) — franca erotika poeto (1753–1814), konata pro siaj frivolaj poemoj laŭ klasikaj temoj.].
<h1>XXX</h1>
Kantisto de sopir’, festenoj[* Noto de l’ aŭtoro: E.A. Baratinskij. {E.A. Boratinskij (1800–1844) — rusa poeto, konata ĉefe pro siaj melankoliaj finnlandaj poemoj, inter kiuj la plej famaj estas «Edda»,«Festenoj» k.a.}]!<delimiter>Se ĉitieus via est’,<delimiter>Karul’, mi tedus vin sen ĝenoj<delimiter>Per unu peto sen modest’:<delimiter>Ke metu vi sur sorĉajn kordojn<delimiter>La fremdajn alilingvajn vortojn<delimiter>De la pasia junulin’.<delimiter>Vi kie estas? Montru vin:<delimiter>Al vi mi cedas propravole…<delimiter>Sed inter rokoj ie for,<delimiter>Sen rev’ pri laŭdoj en la kor’,<delimiter>Sub finna firmamento sole<delimiter>Li ie promenigas sin<delimiter>Kaj tute li ne aŭdas min.
<h1>XXXI</h1>
Jen la leter’ de Tatiana;<delimiter>Plej sankte mi konservas ĝin,<delimiter>Mi legas gin kun sent’ humana<delimiter>Kaj emas legi plu sen fin’.<delimiter>Al ŝi instigis kiu tian<delimiter>Dolĉecon kaj sinceron ŝian,<delimiter>Absurdon belan de l’ amor’,<delimiter>Frenezkonfeson de la kor’<delimiter>Ĉi tiom logan, sed danĝeran?<delimiter>Mi ne komprenas. Tamen jen<delimiter>Traduko pala, nur kun pen’<delimiter>Farita el la bildo vera,<delimiter>Samkiel ludo de Freischütz[* «Freischütz» (prononcu: Frajŝíc) — «Libera Pafisto», opero komponita de la germana muzikisto Karl Maria von Weber (prononcu: fon Véber), vivinta en la jaroj 1786–1826.]<delimiter>Per man’ nesperta de novic’.
Letero de Tatiana al Onegin<delimiter>Al vi mi skribas — kion plue?<delimiter>Ĉu mi kapablas diri pli?<delimiter>Mi scias, per ignor’ instrue<delimiter>Nun puni min ja rajtas vi.<delimiter>Sed vi, havante nobl-influe<delimiter>Almenaŭ guton da kompat’,<delimiter>Ne lasos min en tia stat’.<delimiter>Komence volis mi silenti;<delimiter>Vi kredu min: pri mia hont’<delimiter>Vi scius el neniu font’,<delimiter>Se povus mi esperon senti,<delimiter>Ke iufoje la destin’<delimiter>Al mi permesus vidi vin,<delimiter>Por aŭdi viajn nur rakontojn,<delimiter>Respondi vin kaj en imag’<delimiter>Mediti nokte kaj en tag’,<delimiter>Reatendante novrenkontojn.<delimiter>Sed vi solemas laŭ la fam’;<delimiter>Kampar’ vin tedas senkutime,<delimiter>Kaj ni… ni estas sen ornam’,<delimiter>Sed vin ni ĝojas simplanime.<delimiter>Por kio vi vizitis nin?<delimiter>En la vilaĝo forgesita<delimiter>Ja mi neniam konus vin,<delimiter>Ne premus min turment’ incita.<delimiter>Dolorojn de l’ sufer’ spirita<delimiter>Kvietigonte en finfin’,<delimiter>Mi edzon trovus laŭ inklino,<delimiter>Fidela estus mi edzino<delimiter>Kaj virtoplena bonpatrin’.<delimiter>Alia vir’!.. Ho, ne, neniam<delimiter>Al li la koron donus mi!<delimiter>Difinis la ĉiel’ al mi jam:<delimiter>Mi apartenas nur al vi;<delimiter>Viv’ mia estis garantio<delimiter>De l’ nepra inter ni renkont’;<delimiter>Mi scias, vin alsendis dio,<delimiter>Vi estas mia protektont’ …<delimiter>En sonĝoj vi al mi aperis,<delimiter>Senvide jam mi amis vin,<delimiter>Rigardo via pikis min,<delimiter>Voĉ’ via en anim’ sinceris<delimiter>Delonge… ne, ne sonĝo pli!<delimiter>Apenaŭ venis vi, mi tuje<delimiter>Rekonis vin kaj flam’ alflue<delimiter>Min kaptis, pensis mi: jen li!<delimiter>Ĉu do ne vero! vi min benis:<delimiter>Vi sugestiis en silent’,<delimiter>Dum malriĉulojn mi subtenis<delimiter>Aŭ per preĝad’ dolĉigi penis<delimiter>Angoron de l’ animturment’?<delimiter>Kaj ĝuste en momento tiu<delimiter>Ĉu ja ne vi do, kar-vizio,<delimiter>Rapid-aperis en aer’<delimiter>Kaj klinis vin al mi kun tremo?<delimiter>Ĉu ja ne vi kun karesemo<delimiter>Parolojn flustris de l’ esper’?<delimiter>Vi kiu estas: ĉu kerubo,<delimiter>Ĉu tentofeo? Mian dubon<delimiter>Ĉiuokaze solvu for.<delimiter>Ja eble vana estas ĉio,<delimiter>Trompaĵo de l’ nesperta kor’!<delimiter>Kaj destinitas tutalio…<delimiter>Ajn io estu! Kun konfid’<delimiter>Al vi mi sorton mian donas,<delimiter>Mi ploras antaŭ via vid’<delimiter>Kaj pri defendo vin admonas…<delimiter>Imagu: estas mi en sol’,<delimiter>Neniu konas min komprene,<delimiter>La menso velkas sensubtene<delimiter>Kaj mi pereas sen konsol’.<delimiter>Mi vokas kun espero ŝata:<delimiter>Vivigu kredon de la kor’,<delimiter>Aŭ rompu mian sonĝon for<delimiter>Per — ve — riproĉo meritata!<delimiter>Finata la letero!.. Ĝin<delimiter>Ne lasas legi honto mia…<delimiter>Sed mi al vi konfidas min,<delimiter>Fidante al honoro via…
<h1>XXXII</h1>
Nun Tatiana finon strekas;<delimiter>Tremetas la leter’ en man’;<delimiter>Oblato rozkolora sekas<delimiter>Sur ŝia inflamita lang’.<delimiter>Al ŝultro ŝi la kapon metis<delimiter>Kaj la ĉemizo forfaletis<delimiter>De ŝia bela ŝultro nun.<delimiter>Sed jam radio de la lun’<delimiter>Forestingiĝas. Tra vaporo<delimiter>Kampar’ klariĝas, riveret’.<delimiter>Paŝtisto vekas per kornet’<delimiter>Vilaĝon en matena horo.<delimiter>Leviĝis ĉiuj jam en fru’,<delimiter>Por Tatiana sen influ’.
<h1>XXXIII</h1>
Ŝi la matenon ne rimarkas,<delimiter>Ŝi sidas kline sen trankvil’,<delimiter>Kaj la leteron ŝi ne markas<delimiter>Per gravurita sigelil’.<delimiter>Sed jen sen bru’ per molpaŝado<delimiter>Alportas teon sur la plado<delimiter>Filipjevna[* Filípjevna — filino de Filíp (Filipidino). Tia patronomo ĉe la rusoj, uzata aparte de la plena nomo speciale por la aĝaj personoj, havas nuancon de estimo kaj karesemo.] — maljunulin’:<delimiter>«Jam temp’, infano, levu vin:<delimiter>Sed, belulino, vi jam pretas!<delimiter>Ho, mia frubirdeto, vi!<delimiter>Hieraŭ tiom timis mi!<delimiter>Sed, dank’ al dio, vi sanetas!<delimiter>La noktangoro flugis for<delimiter>Kaj vi aspektas kiel flor’.»
<h1>XXXIV</h1>
— Ah, vartistinjo, servon faru.—<delimiter>«Ordonu, mia karulin’.»<delimiter>— Ho, ne suspektu… ne eraru…<delimiter>Ja estas… ne rifuzu min.—<delimiter>«Al vi mi ĵuras antaŭ dio.»<delimiter>— Do sendu kun leter’ ĉi tiu<delimiter>Vi nepon vian tuj… al O…<delimiter>Al la najbar’ … instigu do,<delimiter>Ke diru li neniun vorton,<delimiter>Ke li neniel nomu min…—<delimiter>«Al kiu tamen, karulin’?<delimiter>Diveni mi ne havas forton.<delimiter>Ekzistas multa najbarar’,<delimiter>Eĉ nombri ĝin min ĝenas bar’.»
<h1>XXXV</h1>
— Vartinjo, vi do ne sagacas! —<delimiter>«Jes, mia kara, venis blind’,<delimiter>Maljuna cerbo mia lacas;<delimiter>Sed mi sagacis en pasint’;<delimiter>Jes, iam la sinjoran volon…»<delimiter>— Vartinjo, ree vi la solon?<delimiter>Ĉu min koncernas via kler’?<delimiter>Ja temas nun pri la leter’,<delimiter>Ĝi por Onegin.— «Nu, laŭpove.<delimiter>Vi ne koleru min, anim’.<delimiter>Ja vi min scias laŭ kutim’ …<delimiter>Sed kial palas vi denove?»<delimiter>— Ne grave, estas ĉiam sam’.<delimiter>Do sendu nepon vian jam.—
<h1>XXXVI</h1>
Sed pasis tag’, atendo vana.<delimiter>De l’ tag’ alia venis ond’.<delimiter>Ombrece pala Tatiana<delimiter>Atendas: kiam do respond’?<delimiter>De Olga la fianĉ’ aperas.<delimiter>«Ĉu via kamarad’ aferas?»<delimiter>Lin ekdemandas la mastrin’:<delimiter>«Li tute jam forgesis nin.»<delimiter>Sin Tatiana streĉinstigis.<delimiter>— Hodiaŭ venus li en cert’, —<delimiter>Respondis Lenskij en avert’: —<delimiter>Sed eble poŝto lin haltigis.—<delimiter>Kaj Tatiana klinis sin,<delimiter>Riproĉis kvazaŭ iu ŝin.
<h1>XXXVII</h1>
Vesper’ proksimis; sur la tablo<delimiter>Brilante siblis samovar’,<delimiter>Sub te-kruĉeto kun afablo<delimiter>Buliĝis la vapor’ en klar’;<delimiter>Sub lerta man’ de Olga bela<delimiter>Al tasoj per striet’ malhela<delimiter>Te’ aromanta fluis mem.<delimiter>Knabeto servis ŝin kun krem’.<delimiter>Ĉe la fenestro Tatiana<delimiter>Starante kun sopir’ sen pov’<delimiter>Sur vitron spiris per la blov’<delimiter>Kaj sur nebulo diafana<delimiter>Desegnis ŝi per fingr’ en ve’<delimiter>Literojn karajn O kaj E.
<h1>XXXVIII</h1>
Sed doloregis enanime,<delimiter>Reteni larmojn mankis fort’.<delimiter>Subite rajdo!.. jam proksime!<delimiter>Kaj jen ĝi estas en la kort’.<delimiter>Eŭgeno! «Ah!» kaj tuj eksaltas<delimiter>For Tatiana kaj ne haltas<delimiter>Ŝi en la korto kaj ĝarden’,<delimiter>Ŝi flugas, flugas for sen pen’<delimiter>Rigardi posten; plej rapide<delimiter>Ŝi kuris trans bedar’, pontet’,<delimiter>Tra lag-aleo kaj bosket’,<delimiter>Siringojn rompis ŝi senvide<delimiter>Kaj fine en izola lok’<delimiter>Sur benkon jen en spirsufok’
<h1>XXXIX</h1>
Ŝi falls…<delimiter>«Tie ĉi Eŭgeno!<delimiter>Ho, dio! kion pensis li!»<delimiter>Konservas ŝia kor’ apenaŭ<delimiter>Esperon de l’ koremoci’;<delimiter>Ŝi tremas kaj ardante spiras,<delimiter>Kaj provas aŭdi: ĉu li iras?<delimiter>Servistinar’ en la ĝarden’<delimiter>Kolektis berojn tiam jen<delimiter>Kaj kantis laŭ ordono ĥore<delimiter>(Ordon’ farita kun la cel’,<delimiter>Ke berojn mastrajn for en ŝtel’<delimiter>Ne manĝu buŝoj dumlabore,<delimiter>Sed pri kantad’ okupu sin:<delimiter>Sprit’ de l’ kampara origin’!).<delimiter>Kanto de la knabinoj<delimiter>Amikinoj, knabinar’,<delimiter>Belulinoj sen kompar’,<delimiter>Ludu vi, knabinoj, jen,<delimiter>Karulinoj, dum promen’!<delimiter>Rondokanton kantu vi<delimiter>Laŭ intima melodi’,<delimiter>Kaj per kanto logu for<delimiter>Vi junulon al la ĥor’.<delimiter>Kiam venos li tra lim’,<delimiter>Logu ni lin al proksim’,<delimiter>Tuj diskuru ni en fin’,<delimiter>Per ĉerizoj ŝutu lin,<delimiter>Per ĉerizoj, framboj per<delimiter>Kaj per ruĝa riba ber’,<delimiter>Por ne plu li venu jam<delimiter>Aŭdi kantojn pri la am’,<delimiter>Por ne vidu li sen bar’<delimiter>Ludojn de la knabinar’.
<h1>XL</h1>
Kantadas ili; sed apenaŭ<delimiter>Aŭdante kanton kun sonor’,<delimiter>Atendas Tatiana pene,<delimiter>Ke trankviliĝu ŝia kor’,<delimiter>Ke malpli flamu ŝiaj vangoj.<delimiter>La koro tamen batas, ankaŭ<delimiter>La vangoj restas en la flam’<delimiter>Kaj eĉ pli hele brulas jam.<delimiter>Simile papilio brilas<delimiter>Kaj svingas per flugil’ kun frap’,<delimiter>Kaptite de lerneja knab’;<delimiter>Lepor’ simile maltrankvilas,<delimiter>Vidante je subit’ en klar’<delimiter>Ĉasiston inter arbustar’.
<h1>XLI</h1>
Sed fine pene ŝi ekspiris<delimiter>Kaj de la benko levis sin;<delimiter>Sed ĵus apenaŭ si ekiris<delimiter>Sur la aleo, antaŭ ŝin<delimiter>Eŭgen’ ekstaris en subito<delimiter>Simila al minac-spirito,<delimiter>Kaj kvazaŭ bruligite jen<delimiter>Ŝi haltis preskaŭ jam en sven’.<delimiter>Sed sekvon de rakont’ ĉi tiu<delimiter>Hodiaŭ, kara kompani’,<delimiter>Rakonti ne kapablas mi;<delimiter>Post longa parolado mia<delimiter>Ripozi devas mi sen ŝajn’:<delimiter>Mi finos poste iam ajn.
<h1>Ĉapitro kvara</h1>
<i>La morale est dans la nature des choses.</i><delimiter>Necker[* La moralo estas en la naturo de l’ aferoj (Nekér).Jacque Necker (prononcu: Ĵak Nekér) — franca financisto kaj ŝtatfunkciulo (1732–1804). En 1789 lia devigita eksiĝo el la posteno de ĉefa financadministranto en la registaro de la franca reĝo fariĝis senpera kaŭzo de popola ribelo kaj de la fama konkero de Bastilio. Li verkis kelkajn interesajn verkojn pri la financa politiko kaj pri la granda franca revolucio. Li estis patro de la konata verkistino S-ino de Staël.].
<h1>I. II. III. IV. V. VI</h1>
<h1>VII</h1>
Ju malpli amas ni virinon,<delimiter>Des pli al ŝi ni plaĉas tre,<delimiter>Kaj des pli baldaŭ vivdestinon<delimiter>Ni ŝian tiras al pere’.<delimiter>Malvirto en epok’ iama<delimiter>Gloriĝis kiel arto ama,<delimiter>Trumpetis ĉie ĝi pri si<delimiter>Kaj ĝuojn donis sen pasi’.<delimiter>Sed tiu ĉi amuzo grava<delimiter>Ja pli konvenas sen kompar’<delimiter>Al la maljuna simiar’<delimiter>De la laŭdita tempo ava:<delimiter>Kun pufperukoj pasis for<delimiter>De la Lovelace-oj vanta glor’.
<h1>VIII</h1>
Enue estas hipokriti,<delimiter>Diverse diri pri la sam’,<delimiter>Penege kun gravec’ agiti<delimiter>Pri kio ĉiuj certas jam,<delimiter>Aŭskulti kontraŭdirojn samajn,<delimiter>Ekstermi antaŭjuĝojn amajn,<delimiter>Pri kiuj eĉ ne ĝenis sin<delimiter>La dektrijara junknabin’!<delimiter>Al kiu do ne tedus petoj,<delimiter>Ĵurado kaj trompad’ sen ĉes’,<delimiter>Leteroj sur folioj ses,<delimiter>Ĉikanoj, larmoj, braceletoj,<delimiter>De l’ onklinar’ admon’ pri dec’<delimiter>Kaj de l’ edzar’ pezamikec’!
<h1>IX</h1>
Eŭgen’ meditis tiel mia.<delimiter>Li estis jam en juna aĝ’<delimiter>Viktimo de la viv’ pasia<delimiter>Kaj de la vant-erar’ sen saĝ’.<delimiter>Tro dorlotite per kutimo,<delimiter>Jen ravigate super limo,<delimiter>Jen sen iluziiĝ’ en tut’,<delimiter>Jen aspirante kun akut’,<delimiter>Sentante de l’ sukcesoj tedon,<delimiter>Aŭd-atentante en intim’<delimiter>Eternan flustron de l’ anim’,<delimiter>Kovrante per ridet’ oscedon,<delimiter>Ĉi tiel li en efektiv’<delimiter>Ok jarojn perdis de la viv’.
<h1>X</h1>
Ne plu li belulinojn amis,<delimiter>Nur amindumis iom ajn;<delimiter>Rifuz’ — li konsolite samis;<delimiter>Perfid’ — ripozis li kun gajn’.<delimiter>Li serĉis ilin nur apenaŭ<delimiter>Kaj forlasadis sen ĉagreno<delimiter>Kaj eĉ sen rememor’ en last’.<delimiter>Simile pacanima gast’<delimiter>Alvenas por vespera visto[* Visto — kartludo.],<delimiter>Li sidas ĝis finiĝas lud’:<delimiter>Li hejmen iras sen diskut’<delimiter>Kaj dormas laŭ kutim-ekzisto<delimiter>Kaj eĉ ne scias mem laŭ ver’,<delimiter>Nun kien iri en vesper’.
<h1>XI</h1>
Sed, ricevinte la leteron,<delimiter>Onegin estis en anim’<delimiter>Tre kortuŝita per sincero<delimiter>De la knabina revesprim’;<delimiter>Li rememoris Tatiana-n,<delimiter>Aspekton ŝian diafanan<delimiter>Kaj li ekdronis per spirit’<delimiter>En dolĉa revo kaj medit’.<delimiter>Malnovaj sentoj eble ŝlime<delimiter>Lin ekposedis por minut’;<delimiter>Sed ne deziris li kun krud’<delimiter>Senkulpan koron trompi krime.<delimiter>Nun ni transiĝu al ĝarden’,<delimiter>Ŝi kie lin renkontis jen.
<h1>XII</h1>
Komence pro subit-ekvido<delimiter>Silentis ili, sed en fin’<delimiter>Onegin diris: «Skribis vi do,<delimiter>Ne neŭ. Mi tralegis ĝin,<delimiter>Konfeson de l’ anim’ sincera,<delimiter>Elmontron de la amo vera.<delimiter>Min ĉarmis via korkonfes’;<delimiter>Ĝi vigle vekis en impres’<delimiter>Jam longe ekdormintan senton;<delimiter>Sed vin ne volas laŭdi mi;<delimiter>Kaj same pagos mi al vi;<delimiter>Akceptu ankaŭ mian penton;<delimiter>Konfesos mi al vi sen art’:<delimiter>Do juĝu min laŭ bonrigard’.
<h1>XIII</h1>
«Se mi per sola hejma rondo<delimiter>Limigi vivon volus nur,<delimiter>Se volus la destin’ de l’ mondo<delimiter>Min fari edzo kun plezur’;<delimiter>Se iom bildo familia<delimiter>Konvenus nur al plaĉo mia:<delimiter>Tutcerte ja krom sola vi<delimiter>Ne serĉus fianĉinon mi.<delimiter>Sen falsa bril’ de madrigalo<delimiter>Al vi mi diras kun sincer’:<delimiter>Nur vin elektus mi en ver’<delimiter>Laŭ mia juna idealo,<delimiter>Kaj kun ĉi tiu bela trov’<delimiter>Feliĉa estus mi… laŭ pov’!
<h1>XIV</h1>
«Sed por feliĉo ne kreitas<delimiter>Animo mia laŭ natur’;<delimiter>Kaj ankaŭ tute ne meritas<delimiter>Mi je perfekta via pur’.<delimiter>Min kredu (konscienc’ atestus),<delimiter>Edziĝo nur sufero estus.<delimiter>Eĉ malgraŭ se mi amus vin,<delimiter>Ne plu mi amos jam en fin’;<delimiter>Se vi ekploros, viaj ploroj<delimiter>Min ne kortuŝos per sincer’,<delimiter>Sed nur instigos al koler’.<delimiter>Do mem konstatu, kiaj floroj<delimiter>De Himeneo[* Himeneo (Hymenaeus aŭ Hymen) — dio de geedziĝo laŭ la greka mitologio.] je bedaŭr’<delimiter>Atendas nin por longa daŭr’!
<h1>XV</h1>
«Ĉu estas io pli malplaĉa,<delimiter>Ol famili’, en kies mez’<delimiter>Edzin’ pro sia edzo aĉa<delimiter>Sopiras sole kun korpez’;<delimiter>Dum tiu, sen afabla vorto<delimiter>(Kaj malkontente pri la sorto),<delimiter>Konscias pri l’ edzinvalor’,<delimiter>Sed estas en kolerhumor’.<delimiter>Simila estas mi! Ĉu tian<delimiter>Vi serĉis viron por anim’,<delimiter>Dum kun tioma simpl-intim’<delimiter>Vi skribis korleteron vian?<delimiter>Ĉu do vivloton tian ĉi<delimiter>Difinis la destin’ al vi?
<h1>XVI</h1>
«La viv’ ne estas returnata;<delimiter>Ne aliiĝos mi en nov’.<delimiter>Mi amas vin per amo frata<delimiter>Kaj eble kun pli forta pov’.<delimiter>Vi min konsentu sen obstino:<delimiter>Ankoraŭ ŝanĝos junulino<delimiter>Facilajn revojn en kapet’,<delimiter>Foliojn same junarbet’<delimiter>Printempe ŝanĝas ĉiufoje.<delimiter>Difinis tion la natur’.<delimiter>Vi ree amos; tamen nur…<delimiter>Vi lernu regi vin heroe;<delimiter>Ne ĉiu agus kiel mi;<delimiter>Pro malspertec’ domaĝus vi».
<h1>XVII</h1>
Predikis tiel ĉi Eŭgeno.<delimiter>De larmoj retenante sin,<delimiter>Sen kontraŭdir’, kun spir’ apenaŭ<delimiter>Aŭskultis Tatiana lin.<delimiter>Prezentis manon li. Humile<delimiter>(Laŭ la esprim’: maŝinsimile)<delimiter>Ŝi sin apogis en silent’,<delimiter>Klininte kapon je konsent’;<delimiter>Ekiris hejmen ili pare<delimiter>Kaj kune restis ĝis alven’,<delimiter>Kaj tio estis laŭ konven’:<delimiter>Morlibereco en kamparo<delimiter>Posedas rajtojn de kondut’<delimiter>Samkiel Moskvo sen diskut’.
<h1>XVIII</h1>
Konsentas vi, legant’, verŝajne,<delimiter>Ke en honesta manier’<delimiter>Onegin tenis sin kun Tanjo.<delimiter>Ne en unua foj’ laŭ ver’<delimiter>Li montris sian noblanimon,<delimiter>Eĉ malgraŭ ke al li estimon<delimiter>Pro ĝi ne donis la soci’:<delimiter>Ĉu malamikoj, ĉu laŭ sci’<delimiter>Amikoj (jen analogio)<delimiter>Lin kalumniis sen bontakt’.<delimiter>La malamikoj estas fakt’,<delimiter>Sed de l’ amikoj savu dio!<delimiter>Ha ve, amikoj tiuj, jes!<delimiter>Mi citis ilin sen forges’.
<h1>XIX</h1>
Ĉu kial? Simple. Endormigas<delimiter>Malplenajn, nigrajn revojn mi.<delimiter>Mi nur enkrampe atentigas,<delimiter>Ke ne ekzistas kalumni’<delimiter>Naskita de mensogulaĉo<delimiter>Kun plenaprob’ de l’ monda klaĉo,<delimiter>Nek plej malsaĝa falsa fam’,<delimiter>Nek krud-insulta epigram’ —<delimiter>Ne ripetitaj kelkcentoble<delimiter>De via kora amiket’<delimiter>En plej bonmora societ’<delimiter>Sen malbonvol’ kaj kvazaŭ noble.<delimiter>Cetere li kun bon-intenc’<delimiter>Per am’ vin amas… de l’ parenc’!
<h1>XX</h1>
Hm, hm! Do ĉu bonfarte spiras,<delimiter>Leganto, via parencar’?<delimiter>Permesu: eble vi deziras<delimiter>De mi ekscii en plenklar’,<delimiter>Parencoj kiel sin atestas?<delimiter>Parencoj jenaspecaj estas:<delimiter>Ni devas ilin kun kares’<delimiter>Respekti, ami sen forges’<delimiter>Kaj dum Kristnaska fest-tagaro<delimiter>Gratuli laŭ kutima rit’<delimiter>Per poŝt’ aŭ per personvizit’,<delimiter>Por plue dum la tuta jaro<delimiter>Ne pensu ili jam pri vi…<delimiter>Do longe ilin gardu di’!
<h1>XXI</h1>
Pli al la am’ de l’ belulinoj<delimiter>Ol de l’parenc’ aŭ de l’ amik’<delimiter>Mi fidas: en diverskombinoj<delimiter>Vi ĝin posedas kun efik’.<delimiter>Jes, certe. Sed la modplezuro,<delimiter>Sed arbitreco de l’ naturo,<delimiter>Sed opinio de la mond’ …<delimiter>Kaj la belsekso estas ond’.<delimiter>Nun devas esti senŝancela<delimiter>Respekto de l’ edzin’ kun dec’<delimiter>Al opini’ de sia edz’;<delimiter>Sed via edzinet’ fidela<delimiter>Subite enamiĝas jam:<delimiter>Satano ŝercas per la am’.
<h1>XXII</h1>
Do kiun ami? Kiun kredi?<delimiter>Kaj kiu ne perfidus nin?<delimiter>Kaj kiu ne kapablas tedi,<delimiter>Plenaprobante nin ĝis fin’?<delimiter>De kiu ni nur zorgon scias<delimiter>Kaj kiu nin ne kalumnias?<delimiter>Por kiu nia eĉ malbon’<delimiter>Ne estas kaŭzo por opon’?<delimiter>Serĉanto de fantom’ en vanto,<delimiter>Ne perdu penojn en serĉem’<delimiter>Kaj amu sole do vin mem,<delimiter>Ŝatata mia vi leganto!<delimiter>Objekto inda: kredas mi,<delimiter>Nenio komplezemas pli.
<h1>XXIII</h1>
Do kio sekvis post ĉi tio?<delimiter>Ve, tre facilas por diven’!<delimiter>De l’ am’ turmenta emocio<delimiter>En la junkoro kun ĉagren’<delimiter>Ne ĉesis je frenezo vana;<delimiter>He, malfeliĉa Tatiana<delimiter>Eĉ pliflamiĝis je pasi’;<delimiter>Ne trovas dormon ŝi al si;<delimiter>Saneco, flor’ de l’ viv’ radia,<delimiter>Rideto, ĉasta korkviet’<delimiter>Foriĝis kvazaŭ soneret’<delimiter>Kaj velkas Tanjo juna nia:<delimiter>Simile nubo kovras for<delimiter>La fruan lumon de l’ aŭror’.
<h1>XXIV</h1>
Ve, velkas Tatiana mute;<delimiter>Ŝi plipaliĝas en silent’!<delimiter>Neniu intereso tute<delimiter>Agitas ŝin eĉ por moment’.<delimiter>La kapojn grave balancante,<delimiter>Najbaroj flustras jam konstante:<delimiter>Ŝin urĝas edzinigi jam!<delimiter>Sufiĉas tamen. Por ornam’<delimiter>Al la imago nun necesas<delimiter>De la feliĉa amo bild’.<delimiter>Sed sendezire min kun mild’<delimiter>Bedaŭro en la kor’ impresas;<delimiter>Pardonu: amas mi kun ve’<delimiter>Ja mian Tatiana-n tre!
<h1>XXV</h1>
Ravate pli kaj pli per ĉarmoj<delimiter>De l’ juna Olga — belulin’,<delimiter>Vladimir per la kor’ plej varme<delimiter>Al ŝi fordonis plene sin.<delimiter>Jen ili sidas kun amumo<delimiter>En ŝia ĉambro en mallumo;<delimiter>Jen man-en-mane en ĝarden’<delimiter>Promenas ili en maten’;<delimiter>Kaj kion do? Pro am’ — ebria,<delimiter>En ĝeno de subtila prud’,<delimiter>Li nur kuraĝas al eklud’<delimiter>Per malvolvita buklo ŝia<delimiter>Aŭ al ekkis’ de ŝia vest’,<delimiter>Nur laŭ permeso kun modest’.
<h1>XXVI</h1>
Al Olga li kelkfoje legas<delimiter>La paĝojn de moralroman’.<delimiter>En kiu la aŭtor’ pli regas<delimiter>Naturon, ol Chateaubriand[* Vicgrafo François-René-Auguste de Chateaubriand (prononcu: Fransuá-René-Ogíst Ŝatobrián) — franca verkisto (1768–1848); kune kun s-ino de Staël li estis unu el antaŭuloj de romantismo en la franca literaturo.];<delimiter>Sed intertempe du-tri paĝojn<delimiter>(Malsprit-absurdajn elpensaĵojn,<delimiter>Danĝerajn por fraŭlina kor’)<delimiter>Li ruĝa preterlasas for.<delimiter>Izoliĝinte malproksime,<delimiter>Jen ili super ŝak-tabul’<delimiter>Penseme sidas en angul’.<delimiter>Kaj Lenskij prenas plej sentime,<delimiter>Estante en distrita stat’,<delimiter>La propran turon per soldat’.
<h1>XXVII</h1>
Se hejmen venas li, eĉ tie<delimiter>Pri Olga okupiĝas li<delimiter>Kaj pentras sur albumfolioj<delimiter>Ornamojn belajn pli kaj pli:<delimiter>Kampar-vidaĵojn pentras li do,<delimiter>Tomb-urnon, templon de Ciprido[* Ciprido (Kypris) — diino de amo, devenanta de la insulo Cipro (Kypros) laŭ la greka mitologio.],<delimiter>Jen kolombeton sur la lir’<delimiter>Per plum’ kaj farboj por admlr’,<delimiter>Jen sur memoroskribaj paĝoj<delimiter>Post la alies skribparaf’<delimiter>Li metas verson de amrav’,<delimiter>Restaĵon mutan de revaĵoj,<delimiter>Postsignon de momenta pens’<delimiter>Dum jaroj saman en intens’.
<h1>XXVIII</h1>
Tre ofte vidis vi sendube<delimiter>Albumon de provinc-fraŭlin’,<delimiter>Trastrekis kiun supre-sube<delimiter>Jam ĉiuj de komenc’ ĝis fin’.<delimiter>Ĉi tie, malgraŭ gramatiko,<delimiter>Versaĵoj sen regulmetriko<delimiter>Atestas pri la amikec’ —<delimiter>Plilongigite aŭ en pec’.<delimiter>Sur paĝ’ unua jeno staras:<delimiter>Qu’écrirez-vous sur ces tablettes[* Prononcu: K’ekrire-vu sir se tablét. Signifas (france): Kion vi skribu sur tiuj ĉi paĝoj.];<delimiter>Subskribo: t. à v. Annette;<delimiter>Kaj sur la lasta vi komparas:<delimiter>«Se iu vin amegas pli,<delimiter>Pli sube provu skribi li».
<h1>XXIX</h1>
Vi tie tute nepre trovos<delimiter>Du korojn, torĉon kun buked’;<delimiter>Vi tie ĵurojn legi povos<delimiter>Pri amo ĝis la tomba bed’;<delimiter>Kaj jen pikanta versaĵeto<delimiter>De iu armean’— poeto.<delimiter>Al tia ĉi album’ kun ĝoj’<delimiter>Mi skribas mem en iu foj’,<delimiter>Estante certa en kompreno,<delimiter>Ke ĉiu mia diligent’<delimiter>Ne restos vana sen atent’,<delimiter>Kaj ne okazos ekzameno<delimiter>Pri la produkt’ de mia kre’,<delimiter>Ĉu estas sprite aŭ ne tre.
<h1>XXX</h1>
Sed disigitaj vi, volumoj<delimiter>El libroj de diabla gent’,<delimiter>La plej belegaj luksalbumoj,<delimiter>De l’ moda rimular’ turment’,<delimiter>Vi, ornamitaj per magia<delimiter>Peniko de Tolstoj[* Grafo F.P. Tolstój (1783–1873) — rusa pentristo, skulptisto kaj gravuristo, eminenta aganto en la sfero de la rusa arto. Estas famekonataj multaj medalaj bareliefoj de Tolstój, liaj ilustraĵoj por la poemo de Bogdanóviĉ «Duŝenjka» k.a. En la desegnaĵoj de Tolstój admirigas treege preciza, harmonia kaj delikata kompon-maniero, memoriganta pri la antikvaj grekaj desegnaĵoj sur la vazoj.] genia<delimiter>Aŭ per de Baratinskij plum’,<delimiter>Vi brulu for en tondr’, en fum’!<delimiter>In-quarto sian kiam donas<delimiter>Al mi brilpompa sinjorin’,<delimiter>Koler’ kun trem’ ekkaptas min,<delimiter>Kaj epigramo tuj eksonas<delimiter>En korprofundo, sed je mal’<delimiter>Ŝi petas ja pri madrigal’.
<h1>XXXI</h1>
Ne madrigalojn Lenskij liras<delimiter>Por sia Olga en album’;<delimiter>Kaj ne malvarman amon spiras<delimiter>Brilante sprite lia plum’;<delimiter>Li ĉion, kion nur rimarkas<delimiter>Pri Olga, tion tuj li markas:<delimiter>Kaj fluas plenaj de la ver’<delimiter>La elegioj per river’.<delimiter>Simile vi, Jazikov[* N.M. Jazíkov (1803–1843) — rusa lirika poeto, verkinta ankaŭ historiajn kaj patriotajn poemojn.] mia,<delimiter>Laŭ la inspir’ de via kor’<delimiter>Vi kantas iun kun fervor’ —<delimiter>Kaj en la ar’ da elegioj<delimiter>Fiksiĝos iam ajn al vi<delimiter>De via sorto histori’.
<h1>XXXII</h1>
Silente! Streĉu aŭdon vian!<delimiter>Jen kritikisto kun sever’<delimiter>Ordonas kronon elegian<delimiter>Mizeran ĵeti al la ter’<delimiter>Kaj krias: «Ĉesu do lamenti,<delimiter>Kaj ĉiam samon kvak-prezenti,<delimiter>Bedaŭri pri pasint’ sen pov’:<delimiter>Sufiĉas, kantu pri la nov’!»<delimiter>— Vi pravas, kaj al ni vi donos<delimiter>Trumpeton, maskon kun ponard’,<delimiter>Kaj kapitalon de l’ pens-art’<delimiter>Renaskl ĉiel vi ordonos:<delimiter>Ĉu jes? — Sed aŭdas ni en klar’:<delimiter>«Vi odojn verku, poetar’,
<h1>XXXIII</h1>
«Laŭ modo de l’ potenc-epoko,<delimiter>Laŭ la malnova manier’ …»<delimiter>— Nur sole odojn ĝis sufoko!<delimiter>Ne gravas; ĉu ne sam-afer’?<delimiter>Memoru pri la satiriko!<delimiter>Ĉu de la fremda kap’ liriko<delimiter>Al vi pli plaĉas en kompar’<delimiter>Ol nia larma rimular’? —<delimiter>«Mizeras ja la elegio;<delimiter>Malplena estas ĝia cel’;<delimiter>Sed por la odo la akcel’<delimiter>Tre noblas…» Mi kun ironio<delimiter>Disputus, sed ne puŝu mi<delimiter>Jarcentojn du al kolizi’.
<h1>XXXIV</h1>
Ŝatante gloron, libermodon,<delimiter>En ondoj de pensar’ sen fin’,<delimiter>Vladimir verkus eĉ la odon,<delimiter>Sed Olga ja ne legus ĝin.<delimiter>Ĉu iam legis la poetoj<delimiter>Al siaj koramatinetoj<delimiter>Verkaĵojn siajn? Laŭ la fam’<delimiter>Pli alta mankas dank’ por am’.<delimiter>Kaj vere, feliĉega estas<delimiter>L’ amanto, deklamante jen<delimiter>Al la objekto de l’ ĉagren’<delimiter>Revaĵojn de l’ pasi’ modesta.<delimiter>Feliĉas li… dum eble mem<delimiter>Ŝi pensas pri alia tem’.
<h1>XXXV</h1>
Sed mi de l’ revo harmonia<delimiter>La fruktojn legas iam nur<delimiter>Al vartistin’ maljuna mia;<delimiter>Jen estas mia solplezur’.<delimiter>Kaj ankaŭ post tagmanĝ’ enua<delimiter>Anstataŭ regalaĵo plua<delimiter>Okazan gaston iam mi<delimiter>Sufokas for per tragedi’;<delimiter>Aŭ (nun jam ŝerci mi ne celas)<delimiter>Premate de angor’ kaj rim’,<delimiter>Ĉe lag’ vagante en proksim’,<delimiter>Sovaĝ-anasojn mi dispelas.<delimiter>Aŭdinte kanton de l’ versord’,<delimiter>Forflugas ili de la bord’.
<h1>XXXVI. XXXVII</h1>
[Mi ĉie ilin peli penas…<delimiter>Ĉasist’ celinta ĵus en van’<delimiter>La poezion ekmalbenas,<delimiter>Zorgante pri streĉita ĉan’.<delimiter>Ja ĉiu ŝatas propran ĉason<delimiter>Kaj por aliaj embarason:<delimiter>Jen iu pafas el pafil’,<delimiter>Jen iu versas sen trankvil’,<delimiter>Jen iu muŝojn klak-bategas,<delimiter>Jen iu ĝuas kun ekscit’,<delimiter>Jen iu ĝojas pri milit’,<delimiter>Jen iu reve mondon regas,<delimiter>Jen iu drinkas ĝis ekdron’:<delimiter>Kaj bon’ miksiĝas kun malbon’.][* Tiu ĉi strofo aperis nur en la unua eldono de la ĉapitro. Poste Puŝkin forigis ĝin pro iuj konsideroj.]<delimiter><delimiter>Sed kion do Onegin? Fratoj,<delimiter>Mi petas vin pri pacienc’:<delimiter>Li kiel estas okupata,<delimiter>Priskribos mi en plena senc’.<delimiter>Li vivis laŭ ermita moro;<delimiter>Vekiĝis je la sepa horo<delimiter>Kaj sin direktis en somer’<delimiter>Al bord’ apuda de river’;<delimiter>Imite al Leandro naĝis<delimiter>Li trans ĉi tiu Helespont’[* Helesponto (Helléspontos) — Dardanela markolo inter la Marmora kaj Egea maroj, dividanta Eŭropon de Azio. Laŭ antikva greka legendo, trans ĉi tiu markolo ĉiunokte naĝis ĉasisto Leandro por viziti sian amatinon Hero. En iu ventega nokto Leandro dronis kaj Hero pro ĉagreno ĵetis sin en la maron.],<delimiter>Plu kafon trinkis kun volont’,<delimiter>Ĵurnalon iom interpaĝis<delimiter>Kaj vestis sin… [Sed lia vest’<delimiter>Tre stranga estis sen kontest’.<delimiter><delimiter>Surhavis li ĉemizon rusan<delimiter>Kun larĝa silka tukozon’,<delimiter>Tatar-kitelon vastkonusan,<delimiter>Ĉapelon larĝan laŭ fason’<delimiter>Tegmentaspekta. Vesto tia<delimiter>Senmoraleca, senracia<delimiter>Ĉagrenis tre laŭ ebla pov’<delimiter>Al sinjorin’ el urbo Pskov<delimiter>Nomata Durina kaj ankaŭ<delimiter>Kun ŝi Mizinĉikov sinjor’.—<delimiter>Eŭgeno tamen kun ignor’<delimiter>Kutimojn siajn ĉiuflankajn<delimiter>Ne ŝanĝis laŭ ilia plaĉ’, —<delimiter>Pro tio lin ĉirkaŭis klaĉ’.][* Puŝkin ne presigis 1½ finversojn de la strofo XXXVII kaj la tutan strofon XXXVIII verŝajne pro la tro forta kontrasto priskribita.]
<h1>XXXVIII. XXXIX</h1>
Promen’, banad’, ombrum’ betula,<delimiter>Legado, dormo — paradiz’,<delimiter>De blankulino nigr-okula<delimiter>En iu fojo freŝa kis’,<delimiter>Ĉevalo bridon obeanta,<delimiter>Tagmanĝo iom eleganta,<delimiter>Silent’, izol’ laŭ korinklin’:<delimiter>Jen vivo de Onegin sankta,<delimiter>Kaj li ekĝuis ĝin sen sent’,<delimiter>En la senzorga vivkontent’<delimiter>La tagojn eĉ ne kalkulante<delimiter>Kaj forgesinte urbon for<delimiter>Kun fest-enu’ de ties mor’.
<h1>XL</h1>
Sed nia nord-somero estas<delimiter>Karikatur’ je vintr’ en sud’,<delimiter>Ĝi flugas: tio fama restas,<delimiter>Eĉ se ni neus kun disput’.<delimiter>Jam la ĉiel’ aŭtunon spiris,<delimiter>La suno jam pli pale brilis,<delimiter>Pli mallongiĝis taga daŭr’,<delimiter>De la arbaro foliar’<delimiter>Nudiĝis kun malgaj-susuro,<delimiter>Sur kampoj kuŝis griz-nebul’,<delimiter>Kun kri’ ansera triangul’<delimiter>Al sudo flugis: la naturo<delimiter>Regata estis de l’ aŭtun’;<delimiter>Novembro komenciĝis nun.
<h1>XLI</h1>
En griznebulo venas tago;<delimiter>Rikolto finis en kampar’;<delimiter>Al voj’ eliras por rab-ago<delimiter>Malsata lupo jam sen bar’;<delimiter>Sentante ĝin, ĉevalo time<delimiter>Ekronkas — kaj de malproksime<delimiter>La vojaĝant’ rapidas for;<delimiter>Paŝtisto je maten-aŭror’<delimiter>Ne pelas brutojn jam el stalo,<delimiter>Kaj je tagmez’ al unu lok’<delimiter>Ne sonas lia korna vok’<delimiter>En idilia pastoralo;<delimiter>Kantante en kaban’, fraŭlin’[* Noto de l’ aŭtoro: En la gazetoj oni miris, kiel oni povis nomi fraŭlino simplan kamparaninon, dum la nobelaj fraŭlinoj, iom pli sube, estas nomitaj knabinaĉoj! (Vidu Ĉapitron Kvinan, strofo XXVIII.)]<delimiter>Kum keno[* Lumo de brulanta keno estis antaŭe kutima maniero por lumigi la kamparanajn kabanojn en vespero. Kontraŭe la riĉulaj domoj estis lumigataj per kandeloj.] sidas nun dum ŝpin’.
<h1>XLII</h1>
Kaj jam la frost’ en furiozo<delimiter>Arĝentas inter kampa vast’ …<delimiter>(Legant’ atendas rimon rozo;<delimiter>Do li ĝin prenu sen prokrast’!)<delimiter>Pli pure ol komfort-pargeto<delimiter>Glacie brilas rivereto.<delimiter>Per glit’ ĝojbando da bubar’<delimiter>Glacion tranĉas kun krak-knar’[* Noto de l’ aŭtoro: «Tio ĉi signifas», — rimarkigas unu el niaj kritikistoj: — «ke la buboj kuradas per glitkuriloj». Juste!];<delimiter>Por naĝo viransero peza<delimiter>Per ruĝpiedoj venas jen,<delimiter>Ekpaŝas sur glacieben’<delimiter>Kaj glite falas; gajfreneza<delimiter>Ekflirtas neĝo en aer’<delimiter>Kaj stele falas al la ter’.
<h1>XLIII</h1>
En tia tempo fari kion?<delimiter>Promeni? Tamen la kampar’<delimiter>Ne povas veki simpation<delimiter>Per sia nuda ordinar’.<delimiter>Ĉu rajdi en la step’ severa?<delimiter>Sed la ĉeval’, per hufo fera<delimiter>Kroĉinte je glacia split’,<delimiter>Ja povas fali en subit’,<delimiter>Do oni sidu sub tegmento<delimiter>Kaj legu Pradt[* Dominique Dufour do Pradt (prononcu: Dominík Difur de Pradt) — franca diplomato kaj politika verkisto (1759–1837).] aŭ Walter Scott[* Walter Scott (prononcu: Ŭólter Skot) — fama skota verkisto (1771–1832), aŭtoro de konataj historiaj romanoj.].<delimiter>Se ne, do zorgu pri speznot’,<delimiter>Aŭ sidu, drinku; en silento<delimiter>Vesper’ do pasos, morgaŭ — sam’,<delimiter>Kaj tiel vintro pasos jam.
<h1>XLIV</h1>
Samkiel Child-Harold, Onegin<delimiter>Maldiligentis laŭ konsci’:<delimiter>Post dorm’ rapidis li sin flegi<delimiter>Per ban’ en kuvo kun glaci’,<delimiter>Kaj poste hejme plenmedite<delimiter>Li sola, per baston’ armite,<delimiter>Du pilkojn ludas sur bilard’<delimiter>Dum tuta tago kun hazard’.<delimiter>Vespero fine sin altrenas:<delimiter>Bilardo forgesitas jen,<delimiter>Nun tablo pretas ĉe kamen’,<delimiter>Eŭgen’ atendas: Lenskij venas<delimiter>En triĉevala veturil’;<delimiter>Do tuj tagmanĝon dum babil’!
<h1>XLV</h1>
Jen de Clicquot aŭ de Moëtte[* Clicquot (prononcu: Klikó), Moëtte (pr.: Moét), Bordeaux (pr.: Bordó), Aï (pr.: Aí) — markoj de diversaj francaj vinspecoj.]<delimiter>Benita vin’ kun ĝua cel’<delimiter>Sur tablo antaŭ la poeto<delimiter>Metita estas en botel’.<delimiter>Ĝi brilas kiel Hipokreno[* Noto de l’aŭtoro:Plaĉis en junaĝ’ al miPoezia vin’ AïPro ŝaŭmado sia brua,Similanta al pasi’Aŭ al la juneco frua, k.c.(Epistolo al L. P.). (Hipokreno — fonto de poezia inspirakvo laŭ la greka mitologio. Ĝi ekŝprucas en tiu loko, kie ekfrapis per sia hufo la flugilhava ĉevalo de la Muzoj Pegaso, simbolo de la poezio.)];<delimiter>Per sia ŝaŭmo kaj sereno<delimiter>(Per tio kaj per tio ĉi)<delimiter>Ĝi ĉiam ravis min: por ĝi<delimiter>Mi ofte lastan lepton[* Lepto — greka monero; metafore — ofero.] pagis,<delimiter>Ĉu vi memoras, amikar’?<delimiter>Pro ĝia sorĉa flua klar’<delimiter>Stultaĵojn multajn ni imagis,<delimiter>Kaj kiom da diskutoj kaj<delimiter>Poemoj, ŝercoj, sonĝoj, gaj’!
<h1>XLVI</h1>
Sed tamen ĝi stomakon mian<delimiter>Perfidas per la ŝaŭm’ kun bru’,<delimiter>Kaj tial mi Bordeaux[* Clicquot (prononcu: Klikó), Moëtte (pr.: Moét), Bordeaux (pr.: Bordó), Aï (pr.: Aí) — markoj de diversaj francaj vinspecoj.] racian<delimiter>Pli multe jam preferas plu.<delimiter>Mi al Aï jam ne kapablas;<delimiter>Ĝi kvazaŭ amatin’ afablas<delimiter>Brilanta, pika kiel spic’<delimiter>Kaj senenhava kun kapric’ …<delimiter>Sed vi, Bordeaux, similas male<delimiter>Je plej fidela kamarad’,<delimiter>En malfeliĉ’, en vea stat’<delimiter>Servanta ĉiam plej lojale.<delimiter>Plej longe tial vivu do,<delimiter>Amiko nia, vi, Bordeaux!
<h1>XLVII</h1>
Fajr’ estingiĝis; cindro blua<delimiter>Tremetas sur la karba or’;<delimiter>Per nevidebla strio flua<delimiter>Leviĝas supren la vapor’,<delimiter>Kamen’ varmecon dolĉan spiras.<delimiter>El pipoj fum’ al tub’ sin tiras.<delimiter>Pokalo ŝaŭmas sur la tabl’.<delimiter>Vesper’ ekregas kun afabl’ …<delimiter>(Mi emas en amika grupo<delimiter>Al la amika vinpokal’<delimiter>En temp’ nomata laŭ skandal’<delimiter>La tempo inter hund’ kaj lupo;<delimiter>Pro kio, strangas por kompren’).<delimiter>L’ amikoj nun parolas jen:
<h1>XLVIII</h1>
«Nu, kiel fartas Olga via?<delimiter>Kaj Tatiana? Diru vi!»<delimiter>— Pli verŝu al pokalo mia…<delimiter>Sufiĉas do… La famili’<delimiter>Bonfartas, sendas ĝi saluton.<delimiter>Ah, kiom Olga floras tuta<delimiter>Nuntempe, kia bela bust’!<delimiter>Animo kia!.. Laŭ la just’<delimiter>Vi devas ilin nun viziti;<delimiter>Vi juĝu mem: dufoje nur<delimiter>Vi estis kaj kun malplezur’<delimiter>Vi kvazaŭ penas jam eviti.<delimiter>Sed… preskaŭ mi forgesis min:<delimiter>Al fest’ invitas ili vin.—
<h1>XLIX</h1>
«Ĉu min?» — Jes, estos en sabato<delimiter>Nomtag’ de Tatiana. Vin<delimiter>Inviti estis mi petata<delimiter>De Olga kaj de la patrin’.—<delimiter>«Sed tie estos embaraso<delimiter>Pro plej diversa homamaso…» —<delimiter>— Ho, ne, neniu, certas mi!<delimiter>Nur estos propra famili’.<delimiter>Do venu kaj komplezon faru.<delimiter>Nu, kion? — «Bone.» — Dankon do!<delimiter>Kaj li toastis tuje pro<delimiter>La najbarino senkompara<delimiter>Kaj poste rebabilis jam<delimiter>Pri Olga: estas ja la am’!
<h1>L</h1>
Li ĝojis. Estis difinita<delimiter>Post du semajnoj jam la tag’.<delimiter>Sekreto de l’ geedza lito<delimiter>Kaj dolĉa kron’ de l’ ama pag’<delimiter>Atendis liajn jam ekstazojn.<delimiter>De Himene’[* Himeneo (Hymenaeus aŭ Hymen) — dio de geedziĝo laŭ la greka mitologio.] malĝoj-okazojn<delimiter>Kaj vicon de l ’osceda pun’<delimiter>Neniam sonĝis li ĝis nun,<delimiter>Dum ni konstatas plej ĉagrene<delimiter>En familia vivo nur<delimiter>Lacigajn bildojn sen plezur’<delimiter>Laŭ teda stil’ de Lafontaine[* Noto de l’ aŭtoro: August Lafontaine — aŭtoro de multaj familiaj romanoj. {August Lafontaine — prononcu: Aŭgust Lafontén — germana verkisto (1758–1831).}]…<delimiter>Ho, Lenskij, estis en naiv’<delimiter>Naskita li por tia viv’.
<h1>LI</h1>
Amata estis li… almenaŭ<delimiter>Li kredis tion en feliĉ’.<delimiter>Feliĉas, kiu kredas plene,<delimiter>Venkinte menson en sufiĉ’,<delimiter>En dolĉ’ ripozas emocia,<delimiter>Samkiel vagabond’ ebria<delimiter>Aŭ kiel papili’ en kor’<delimiter>De la printempa bela flor’;<delimiter>Sed ja mizeras, kiu vidas<delimiter>Antaŭon kun plej sobra nuk’<delimiter>Kaj ĉiujn vortojn en traduk’<delimiter>Malamas, fias kaj malfidas,<delimiter>Kaj kies kor’ pro vivospert’<delimiter>Malvarmas sen konscioperd’!
<h1>Ĉapitro kvina</h1>
<i>Ho, ne sciu pri inkub’<delimiter>Vi, Svetlana mia!</i><delimiter>Ĵukovskij[* Svetlana — personino de unu el la baladoj de la fama rusa poeto V.A. Ĵukovskij (1783–1852). Li estis unu el la ĉefaj reprezentantoj de la rusa romantismo kaj krome li donis al la rusa literaturo multajn bonajn tradukojn el la alilandaj, precipe germanaj, aŭtoroj.].
<h1>I</h1>
Aŭtuna daŭris la vetero<delimiter>Tro longe dum ĉi tiu jar’;<delimiter>Necesis jam de l’ vintr’ apero,<delimiter>Sed neĝis nur en januar’<delimiter>La trian nokte. Vekis frue<delimiter>Sin Tatiana kaj korĝue<delimiter>Ekvidis ŝi subite jam<delimiter>Tra vitr’ en prujna belornam’<delimiter>La korton sub blankec-tavolo,<delimiter>Barilojn, arbojn en arĝent’,<delimiter>La viglajn pigojn sur tegment’<delimiter>Kaj montojn kun tapiŝo mola,<delimiter>Sternita kun brilec’ sen mank’, —<delimiter>Kaj ĉio helis en la blank’.
<h1>II</h1>
Jam vintro!.. Kamparan’ veturas<delimiter>En glita ĉar’ kun granda ĝoj’,<delimiter>Sentante neĝon, iel kuras<delimiter>Ĉevalo lia sur la voj’;<delimiter>Fosante sulkojn en lanugo,<delimiter>Trakuras droŝk’ en preskaŭ flugo;<delimiter>Kuĉero[* Kuĉero — veturigisto de luksa sinjora kaleŝo.] sidas kun impon’<delimiter>En pelto kaj en ruĝa zon’.<delimiter>Jen bub’ en korto ludas; sidas<delimiter>Hundet’ en lia glitĉaret’;<delimiter>Ĉevalon li imitas, sed<delimiter>Jam fingron li frostigis; ridas<delimiter>Li kun dolor’, kaj la patrin’<delimiter>Avertas tra fenestro lin.
<h1>III</h1>
Sed eble bildoj tiaspecaj<delimiter>Al vi ne plaĉas, ho, legant’:<delimiter>Ja ili estas sennoblecaj;<delimiter>En ili mankas elegant’.<delimiter>Benita per inspir’ facile,<delimiter>Unuan neĝon luksastile<delimiter>Kim ĉiuj ĝojoj en komplet’<delimiter>Alia pentris ja poet’[* Noto de l’ aŭtoro: Vidu «Unua Neĝo», poemon de la princo Vjázemskij[3].].<delimiter>Li certe logus vin, mi diras,<delimiter>Pentrante flame en versar’<delimiter>Sekret-promenojn en glitĉar’;<delimiter>Sed mi konkuri ne deziras<delimiter>Almenaŭ dume lin, nek vin,<delimiter>Poeto de l’ Finnlandanin’[* Noto de l’ aŭtoro: Vidu la priskribon de la finnlanda vintro en «Edda» de Baratinskij[125].]!
<h1>IV</h1>
La rusan vintron Tatiana<delimiter>(Rusin’ estante en anim’,<delimiter>Eĉ sen kompren’ laŭ mor’ infana)<delimiter>Profunde amis super lim’.<delimiter>Ŝi prujnon ŝatis kaj trankvilon<delimiter>Dum frosta tag’ kaj rozobrilon<delimiter>De l’ neĝoj en aŭrora klar’,<delimiter>Kaj la vesperojn de l’ novjar’.<delimiter>Malnova tradici’ solenis<delimiter>En la bieno: pri la sort’<delimiter>Servistinar’ de l’ tuta kort’<delimiter>Por la fraŭlinoj sorĉdivenis<delimiter>Kun ĉiujara antaŭdir’<delimiter>Je la fianĉo-oficir’.
<h1>V</h1>
Kaj kredis Tatiana artojn<delimiter>De la popola superstiĉ’<delimiter>Kaj strangajn sonĝojn, kaj ludkartojn,<delimiter>Kaj lunsorĉadon pri feliĉ’.<delimiter>La signoj ŝin malkvietigis;<delimiter>Objektoj ĉiuj ŝin instigis<delimiter>Pri io pensi kun mister’,<delimiter>Ŝi antaŭsentis en sincer’.<delimiter>Se kato sur la forno sidis<delimiter>Kaj murmurante lavis sin:<delimiter>Do tio estis certa sign’<delimiter>Pri ven’ de gastoj. Se ŝi vidis<delimiter>La duonlunon en ĉiel’<delimiter>De ŝi maldekstre sen ’akcel’, —
<h1>VI</h1>
Ŝi tremis, paliĝante plie.<delimiter>Se stel’ falanta kun rapid’<delimiter>Sur la ĉlelo flugis strie<delimiter>Kaj diseriĝis, — dum la vid’<delimiter>Tuj Tanjo kun ekscita koro,<delimiter>Dum flugis tiu stel’ ankoraŭ,<delimiter>Pri sia flustris kordezir’.<delimiter>Se ekrenkontis ŝi dum ir’<delimiter>Monaĥon nigran eksubite,<delimiter>Aŭ se lepor’ en iu foj’<delimiter>Trakuris antaŭ ŝi sur voj’,<delimiter>Ŝi konsterniĝis kaj hezite<delimiter>Kun antaŭsento kaj ĉagren’<delimiter>Atendis malfeliĉon jen.
<h1>VII</h1>
Sed iun ĉarmon kun admiro<delimiter>Ŝi ĝuis eĉ en la terur’:<delimiter>Kun la inklin’ al kontraŭdiro<delimiter>Nin kreis tiel la natur’.<delimiter>Novjaro venis. Ĝoj’ sen baro!<delimiter>Divenas sorton knabinaro,<delimiter>Por kiu sen bedaŭra tim’<delimiter>De l’ tuta vivo malproksim’<delimiter>Antaŭas hele kaj serene;<delimiter>Divenas eĉ grizulinar’<delimiter>Ĉe tomb’ en okulvitra par’,<delimiter>Perdinte ĉion senrevene;<delimiter>Sed tutegale: la esper’<delimiter>Allogas ilin per malver’.
<h1>VIII</h1>
Rigardas Tanjo scivolame<delimiter>Dronigon de fandita vaks’;<delimiter>Misteran ion strangorname<delimiter>Al ŝi rakontas ĝia mas’[* Tre kutima maniero por antaŭdiveni la sorton dum la novjara semajno: oni fandas vakson en kulero kaj elverŝas ĝin en malvarman akvon, poste oni elakvigas la strangeforman vaksaĵon kaj esploras ĝian ombron sur muro; el la ombra silueto surmura oni konkludas la estontecon.];<delimiter>El plad’ per akvo plenigita<delimiter>Prenatas ringoj intermite;<delimiter>Kaj ringon ŝi el tiu kvant’<delimiter>Ricevas dum sekvanta kant’:<delimiter>«La riĉaj kamparanoj oron<delimiter>Al si ŝovelas tie ĉi;<delimiter>Por kiu nun ekkantas ni,<delimiter>Ricevos tiu bonon, gloron!»<delimiter>De l’ kant’ malgajas melodi’;<delimiter>Katin fraŭlinojn logas pli[* Noto de l’ aŭtoro:Kat’ vokas katinonAl forno por dorm’.Estas antaŭdiro de geedziĝo; la unua kanto antaŭdiras morton.].
<h1>IX</h1>
La nokto frostas; klare bluas<delimiter>La firmamento; en konkord’<delimiter>Stelaro en silento fluas…<delimiter>Jen Tatiana al la kort’<delimiter>Eliras en facilkostumo;<delimiter>Spegulon kontraŭ la lunlumo<delimiter>Ŝi tenas, sed en tiu nun<delimiter>Nur tremas la malgaja lun’ …<delimiter>Jen… neĝ’ ekkrakas… ies iro;<delimiter>Al la iranto la fraŭlin’<delimiter>Rapidas kaj ŝalmvoĉe lin<delimiter>Demandas: «Vian nomon diru!»[* Noto de l’ aŭtoro: Tiamaniere oni ekscias nomon de estonta fianĉo.]<delimiter>Rigardas li kaj je l’ propon’<delimiter>Respondas jene: Agaton’.
<h1>X</h1>
Ĉar volis Tanjo sorĉon fari<delimiter>Laŭ manier’ efika plej,<delimiter>Ordonis tablon ŝi prepari<delimiter>Por du personoj en banej’;<delimiter>Sed jen ektimis Tatiana…<delimiter>Kaj — pro ekpenso pri Svetlana[* Svetlana — personino de unu el la baladoj de la fama rusa poeto V.A. Ĵukovskij (1783–1852). Li estis unu el la ĉefaj reprezentantoj de la rusa romantismo kaj krome li donis al la rusa literaturo multajn bonajn tradukojn el la alilandaj, precipe germanaj, aŭtoroj.] —<delimiter>Ektimis ankaŭ mi… sen pov’<delimiter>Kun Tanjo sorĉi laŭ malnov’.<delimiter>Do senvestiĝis Tatiana<delimiter>Kaj sin kuŝigis en la lit’.<delimiter>Supere ŝvebas Lel-spirit’[* Lel — dio de amo laŭ la antikva slava mitologio.]<delimiter>Kaj sub kusen’ lanugolana<delimiter>Ripozas ŝia spegulet’.<delimiter>Nun Tanjo dormas en kviet’.
<h1>XI</h1>
Kaj sonĝon Tatiana miras.<delimiter>Ŝi sonĝas, kvazaŭ ŝi en sol’<delimiter>Sur vasta neĝa kampo iras,<delimiter>Kovrita per mallum-tavol’;<delimiter>Jen antaŭ ŝi en neĝamasoj<delimiter>Bruŝaŭmas per la ondomasoj<delimiter>Bolanta kaj de vintra vent’<delimiter>Ne kunforĝita flutorent’;<delimiter>Du stangoj per glaci’ gluitaj,<delimiter>Tremanta, pereiga pont’<delimiter>Jen kuŝas trans la flua ond’:<delimiter>Kaj antaŭ tiu vojo glita<delimiter>Kun dub’ pri ĝia taŭga uz’<delimiter>Ŝi kvazaŭ haltis en konfuz’.
<h1>XII</h1>
Kaj vee plendas Tatiana<delimiter>Pri la torento kun sopir’<delimiter>Sen vid’ al iu, kiu manon<delimiter>Al ŝi etendus por transir’.<delimiter>Sed neĝamaso ektuberis,<delimiter>Kaj kiu do el ĝi aperis?<delimiter>Grandega vila virurseg’;<delimiter>Ek-ah-is Tanjo, sed kun blek’<delimiter>Manegon li al ŝi ektiris<delimiter>Kun akraj ungoj; en humil’<delimiter>Per man’ tremanta kun facil’<delimiter>Ŝi ĝin apogis kaj transiris<delimiter>Timeme trans la brua flu’,<delimiter>Sed ŝin la urso sekvis plu.
<h1>XIII</h1>
Kun tim’ rigardi posten, provas<delimiter>Ŝi irrapidi pli kaj pli;<delimiter>Sed tamen ŝi neniel povas<delimiter>Forkuri ien ajn de li.<delimiter>Ronkante la ursego ĝena<delimiter>Postiras; jen arbar’ solena<delimiter>Trankvilas en la morna bel’:<delimiter>Branĉar’ de pino sen ŝancel’<delimiter>Sub neĝaj buloj pendas peze;<delimiter>Tra nudaj suproj de tili’,<delimiter>Tremol’, betulo lunradi’<delimiter>Briletas; inter arboj meze<delimiter>Kovrita estas tuta voj’<delimiter>Per profundega neĝtavol’.
<h1>XIV</h1>
Enkuras Tanjo la arbaron;<delimiter>La urso sekvas; ĝis genu’<delimiter>Profundas neĝo; ŝiajn harojn<delimiter>Kaj kolon gratas branĉ’ en sku’,<delimiter>Ŝirante ringojn el oreloj;<delimiter>Jen en la neĝaj ŝutfuneloj<delimiter>Ekdronas la malseka ŝu’;<delimiter>Jen ŝi la tukon perdas plu;<delimiter>Ŝi timas levi ĝin, ĉar trudas<delimiter>Post ŝi la urso kun rikan’,<delimiter>Kaj eĉ per la tremanta man’<delimiter>Robrandon ĝi leveti prudas;<delimiter>Ŝi kuras kaj li sekvas ŝin;<delimiter>Kaj fortoj lasas ŝin en fin’.
<h1>XV</h1>
Ŝi falis; kaj la urso lerte<delimiter>Ekkaptas ŝin kaj portas jen;<delimiter>Sensenta kuŝas ŝi inerte<delimiter>Sen movo en profunda sven’;<delimiter>Li portas ŝin tra la arbaro;<delimiter>Subite kabanaĉ’ sen baro<delimiter>Tra dens’ aperas en obskur’;<delimiter>Ĝin neĝ’ ĉirkaŭas krazaŭ mur’,<delimiter>Nur fenestreto lumas hele,<delimiter>El ĝi aŭdeblas bru’ kaj kri’;<delimiter>La urso diris: tie ĉi<delimiter>Varmiĝu iom vi degele;<delimiter>Kaj sur la sojlon de l’ kaban’<delimiter>Li ŝin kuŝigis per la man’.
<h1>XVI</h1>
Rekonsciiĝis Tatiana<delimiter>Kaj vidas: l’ urso estas for;<delimiter>Ŝi estas en vestibl’ kabana<delimiter>Kaj aŭdas kriojn kun sonor’<delimiter>Simile al festen’ sen ordo;<delimiter>Rigardas ŝi tra tru’ de l’ pordo,<delimiter>Kaj kion! vidas ŝi… ĉe tabl’<delimiter>Monstraĉoj sidas kun diabl’;<delimiter>Jen unu kun la kokkapeto,<delimiter>L’ alia kun la hunda kap’,<delimiter>Jen sorĉistin’ kun barb’ de kapr’,<delimiter>Jen fierplena homskeleto,<delimiter>Jen nan’ vosthava, jen en plu’<delimiter>Duone kat’ — duone gru’.
<h1>XVI</h1>
Aspekto pli kaj pli mistera:<delimiter>Jen kankro sur araneeg’,<delimiter>Kranio jen sur kol’ ansera<delimiter>En alta ĉap’ kun ruga teg’,<delimiter>Jen muelejo dancas skue<delimiter>Kaj per ventiloj svingas brue;<delimiter>Boj’ rido, frap’, kantad’, faifad’,<delimiter>Hom-diro kaj ĉeval-hufbat’[* Noto de l’ aŭtoro: En la gazetaro oni kondamnis la vortojn: frap’, dir’ kaj hufbat’, kiel maltaŭgajn novaĵojn. Ĉi tiuj vortoj estas radike rusaj: «Eliris Bova el la tendo por refreŝiĝi kaj li ekaŭdis en la vasta kampo homdiron kaj ĉevalan hufbaton» (Fabelo pri Bová-reĝido). Frap’ estas uzata en la popolparolo anstataŭ frapado, samkiel sibl’ anstataŭ siblado: «Li siblon faris serpent-maniere» (Antikvaj rusaj versoj). Oni ne devas bridi la liberecon de nia riĉa kaj bela lingvo.[La senco de tiu ĉi aŭtora noto, laŭlitere tradukita esperanten kaj apenaŭ komprenebla por alinacia leganto, kuŝas en tio, ke Puŝkin uzis kelkajn vortojn en mallongigita formo sen kutimaj, sed superfluaj sufiksoj. Tiamaniere li multe plisimpligis kaj senŝarĝigis tiujn vortojn, restariginte samtempe ilian puran radikan signifon. Tiu ĉi ekzemplo el la rusa lingvo estas tre instrua ankaŭ por Esperanto kaj ĝi analoge rekomendas pli kuraĝe senbalastigadi la vortojn for de malnecesaj longaĵoj, kiuj nur plipezigas la esprimforton de la lingvo sen sufiĉa bezono kaj utilo.].]!<delimiter>Sed kion pensis Tatiana,<delimiter>Tuj kiam inter la gastar’<delimiter>Rekonis ŝi kun kor-amar’<delimiter>Heroon nian de l’ romano!<delimiter>Onegin sidas en mezord’<delimiter>Kaj ekrigardas al la pord’.
<h1>XVIII</h1>
Li signas: ĉiuj ekklopodas;<delimiter>Li trinkas: ĉiuj sekvas lin;<delimiter>Li ridas: ĉiuj rideksplodas;<delimiter>Li mornas: ĉiuj kaŝas sin;<delimiter>Li mastras, tio evidentas:<delimiter>Kaj Tanjo timon jam ne sentas,<delimiter>Kaj laŭ scivola sugesti’<delimiter>La pordon ŝi malfermis pli…<delimiter>Ekblovis vento, estingante<delimiter>La meĉojn noktajn de l’ kaban’:<delimiter>Konsternis sin la tuta band’;<delimiter>Onegin, per rigard’ brilante,<delimiter>Ekstaras kun ekgrinc-akord’<delimiter>Kaj sin direktas al la pord’.
<h1>XIX</h1>
Ektimas ŝi; kaj rapideme<delimiter>Kurprovas Tatiana for:<delimiter>Neniel eblas; tuta treme<delimiter>Ŝi volas krii kun dolor’:<delimiter>Ne povas ŝi; Eŭgeno puŝis<delimiter>La pordon: la fraŭlin’ ekkuŝis<delimiter>Jen antaŭ la infer-fear’;<delimiter>Rideg’ eksonis de barbar’;<delimiter>Okuloj ĉies, kurbaj rostroj,<delimiter>Dentegoj, vostoj kiel tuf’,<delimiter>Manegoj stumpaj kiel huf’,<delimiter>Korn-paroj, langoj, fingroostoj,<delimiter>Indikas ĉiuj nun al ŝi<delimiter>Kaj krias jen: por mi! por mi!
<h1>XX</h1>
Por mi! Eŭgeno manifestis,<delimiter>Kaj tuj la band’ diskuris for.<delimiter>Kum li en la mallumo restis<delimiter>La junfraŭlino en angor’;<delimiter>Onegin Tatiana-n logas[* Noto de l’ aŭtoro: Unu el niaj kritikistoj, ŝajne, trovas en tiuj ĉi versoj nekompreneblan por ni malkonvenaĵon.]<delimiter>Al la angul’ kaj ŝin apogas<delimiter>Sur skuan benkon kun atent’<delimiter>Kaj kapon klinas en silent’<delimiter>Sur ŝian ŝultron; sed subite<delimiter>Kun Lenskij Olga venas jen;<delimiter>Ekbrilis lumo; kaj Eŭgen’<delimiter>Per man’ eksvingis ekscitite,<delimiter>Insultas la venantojn li;<delimiter>Kaj Tanjo kuŝas sen konsci’.
<h1>XXI</h1>
Pli laŭtas la disput’; Eŭgeno<delimiter>Tranĉilon kaptas en subit’,<delimiter>Ekfalis Lenskij: tuj apenaŭ<delimiter>Disiĝis ombroj; tra rigid’<delimiter>Kri’ sonis… la kaban’ skuiĝis…<delimiter>Kaj Tanjo en terur’ vekiĝis…<delimiter>Jam estas lummatena hor’;<delimiter>Skarlat-radio de l’ aŭror’<delimiter>Tra l’ frosta vitro ludas brile;<delimiter>Jen malfermiĝis tuj la pord’:<delimiter>Pli ruĝa ol aŭror’ de l’ nord’<delimiter>Enflugas Olga birdfacile<delimiter>Kaj petas: «Diru do al mi,<delimiter>Hodiaŭ kiun sonĝis vi?»
<h1>XXII</h1>
Sed tiu, eĉ ne rimarkante,<delimiter>Kun libro kuŝas en la lit’,<delimiter>Foliumante ĝin konstante,<delimiter>Kaj ne respondas en medit’.<delimiter>Demonstris tiu ĉi libreto<delimiter>Nek dolĉ-elpensojn de poeto,<delimiter>Nek saĝajn verojn sen rutin’;<delimiter>Sed nek Virgilius, nek Racine[* Jean de Racine (prononcu: Ĵan de Rasín) — granda franca verkisto (1639–1699), aŭtoro de kelkaj klasikismaj tragedioj.],<delimiter>Nek Scott, nek Byron[* Lordo George Gordon Byron (prononcu: Ĝorĝ Gordon Bájron) — fama angla poeto (1788–1825). Lia poezio havis grandan influon en la tuta Eŭropo. Puŝkin trafe esprimis tiujn ĉi modhumorojn de sia epoko en la figuro de Eŭgeno Onegin.], nek Seneca[* Lucius Seneca (prononcu: Lúcius Senéka) — Roma filozofo kaj tragediverkisto. Li naskiĝis en la jaro 4 antaŭ Kristo kaj memmortigis sin en la jaro 65 p. Kr. laŭ ordono de Nero, pro partopreno en konspiro kontraŭ tiu ĉi tirana imperiestro.],<delimiter>Nek eĉ Virina Modrevu’<delimiter>Okupis iun kun sam-ĝu’:<delimiter>Ĝi estis ja Martin Zadeka[* Noto de l’ aŭtoro: La divenlibroj estas vendataj ĉe ni sub la firmo de Martin’ Zadeka, estiminda persono, neniam verkinta divenlibrojn, kiel rimarkigas V.M. Fédorov.],<delimiter>Ĉef’ de kaldea saĝular’,<delimiter>Sonĝdivenisto sen kompar’.
<h1>XXIII</h1>
Ĉi tiun verkon multesaĝan<delimiter>Migranta foje komercist’<delimiter>Venigis do en la vilaĝon<delimiter>Kaj vendis post marĉand-insist’<delimiter>Al Tatiana por dispono<delimiter>Ĝin por tri rubloj kun duono,<delimiter>Preninte krome kun avar’<delimiter>Kolekton grandan da fablar’,<delimiter>Du «Petriadojn»[* «Petriado» — epopeo de M. Lomonosov, granda rusa scienculo kaj literaturisto (1711–1765), dediĉita al la caro Petro I.], gramatikon<delimiter>Kun volumet’ de Marmontel[* Jean François Marmontel (prononcu: Ĵan Fransuá Marmontél) — franca verkisto (1723–1799).].<delimiter>Martin’ Zadeka iĝis cel’<delimiter>De Tanjo kara plej… Efikon<delimiter>En ĉiuj fojoj havas ĝi,<delimiter>Kaj ĉiam dornas ĝi kun ŝi.
<h1>XXIV</h1>
Ŝi la misteran sonĝon miras.<delimiter>Sen sci’ kompreni, en korvibr’<delimiter>Signifon de l’ inkub’ deziras<delimiter>Eltrovi Tanjo en la libr’.<delimiter>En la mallonga indekseto<delimiter>Ŝi trovas laŭ la alfabeto<delimiter>La vortojn jen: arbar’, abi’,<delimiter>Mallum’, pontet’, river’, rabi’,<delimiter>Urs’ kaj ceteraj. Tre nature<delimiter>Zadeka ŝin en ŝia dub’<delimiter>Ne helpas; tamen la inkub’<delimiter>Avertas multajn aventurojn.<delimiter>Dum kelkaj tagoj poste jam<delimiter>Ŝi maltrankvilis pri la sam’.
<h1>XXV</h1>
Kaj jen per sia man’ skarlata[* Noto de l’ aŭtoro: Parodio de la konataj versoj de Lomonósov:L’ aŭror’ per sia man’ skarlataDe la matena pacakvar’Venigas kun la sun’ naskata, — k.c.]<delimiter>L’ aŭror’ el la matena val’<delimiter>Venigas kun la sun’ naskata<delimiter>Nomfeston gajan kun regal’.<delimiter>Jam svarmas de post frumateno<delimiter>La dom’ de Lárina en pleno;<delimiter>Tutfamilie najbarar’<delimiter>En droŝkoj venis, jen en ĉar’.<delimiter>Puŝiĝo regas en vestiblo,<delimiter>Novrenkontado en salon’,<delimiter>De hundoj boj’, ŝmackisa son’,<delimiter>De l’ gastoj rido, bruo, siblo,<delimiter>Kliniĝoj, riverenc’ laŭ mor’<delimiter>Kaj de l’ infanoj kri’ kaj plor’.
<h1>XXVI</h1>
Alvenis: Pustjakóv-dikulo<delimiter>Kun sia dikulin’-edzin’;<delimiter>Kaj de malriĉaj servutuloj<delimiter>Tre riĉa posedant’ Gvozdin;<delimiter>Skotinin-famili’ grizhara<delimiter>Kun geidaro diversjara<delimiter>De du ĝis tridek laŭ la pov’;<delimiter>Distrikta dando Petuŝkóv;<delimiter>Jen ankaŭ mia kuz’, Bujánov,<delimiter>En sia ĉap’ kun vizier’[* Noto de l’ aŭtoro:………………… Bujánov, la najbar’Vizitis min hieraŭ tute ne razita,Ĉifita, en lanug’, en ĉap’ kun vizier’ … («Danĝera Najbaro»). {Bujánov estas heroo de la ŝerca poemo «Danĝera Najbaro», apartenanta al la plumo de V.L. Puŝkin (1770–1830), onklo de A.S. Puŝkin. Siatempe la poemo «Danĝera Najbaro» estis multe disvastigita inter la literaturaj rondoj kaj V.L. Puŝkin mem estis aktiva membro de la fama literatura societo «Arzamas». A.S. Puŝkin multe ŝatis sian onklon kaj ofte citis liajn verkojn, plejparte por ŝerco. Tial ankaŭ la personaĵon de Bujánov li ŝerce nomis sia kuzo aŭ parenco.}]<delimiter>(Ja vi bonkonas lin en ver’),<delimiter>Kaj la ekskonsilanto Flanov,<delimiter>Manĝema klaĉa fiperson’,<delimiter>Korupteblulo kaj fripon’.
<h1>XXVII</h1>
Monsieur Triqué alvenis ankaŭ<delimiter>Kun famili’ de Harlikóv,<delimiter>Spritulo en peruko stranga<delimiter>Kaj okulvitroj, el Tambóv[* Tambóv — urbo en la centra Ruslando.].<delimiter>Laŭ vera franc’, al Tatiana<delimiter>Gratul-kupleton laŭ infana<delimiter>Melodiet’ alportis li:<delimiter>Reveillez vouz, belle endormie[* Prononcu: Reveje-vu, bel andormí. Franclingve, signifas: Vekiĝu, bela dormulin’.].<delimiter>En iu polva almanako<delimiter>Presita estis la kuplet’;<delimiter>Triqué, sagaca poetet’,<delimiter>Ĝin tiris el malnova sako,<delimiter>Kaj nur anstataŭ «belle Ninà»<delimiter>Li uzis «belle Tatianà»[* Prononcu: «bel Nina» kaj «bel Tatiana» kun akcento sur la lastaj silaboj laŭ la franclingva maniero.].
<h1>XXVIII</h1>
Kaj jen el la urbet’ proksima —<delimiter>De l’ tuta fraŭlinar’ idol’<delimiter>Kaj de l’ patrinoj ĝoj’ senlima —<delimiter>Rotestro venis laŭ bonvol’;<delimiter>Tuj flugis sensaci’ momenta:<delimiter>Muziko estos regimenta!<delimiter>Ĝin sendis mem la kolonel’.<delimiter>Do estos balo: kia bel’!<delimiter>La knabinaĉoj gaje saltas[* Noto de l’ aŭtoro: Niaj kritikistoj, fidelaj respektantoj de la bela sekso, forte kondamnis la nekonvenecon de tiu ĉi verso. (Komparu la Ĉapitron Kvaran, strofo XLI.)]!<delimiter>Tagmanĝo pretas. Kun agrabl’<delimiter>La paroj iras al la tabl’.<delimiter>Ĉe Tanjo la fraŭlinoj haltas;<delimiter>Kaj mansignante je krucum’<delimiter>Eksidas la amas’ kun zum’.
<h1>XXIX</h1>
Momente haltis babiladoj;<delimiter>La buŝoj maĉas. Sole nur<delimiter>Sonoras la manĝiloj, pladoj<delimiter>Kaj vinglasetoj en konkur’.<delimiter>Sed baldaŭ kune la gastaro<delimiter>Tumulton levas jam sen baro.<delimiter>Aŭdiĝas krioj, babilad’,<delimiter>Pepado, rido kaj debat’.<delimiter>Subite malfermiĝas pordo:<delimiter>Vladimir venas kun Eŭgen’.<delimiter>Ekkrias la mastrin’: «Nu jen!<delimiter>Finfine!» La gastar’ sen ordo<delimiter>La du amikojn kun afabl’<delimiter>Invitas ĉien al la tabl’.
<h1>XXX</h1>
Kaj ili kontraŭ Tanjo rekte<delimiter>Lokataj estas kun intenc’,<delimiter>Sed ŝi, palega laŭaspekte,<delimiter>Tremante pro ekscit-potenc’,<delimiter>Okulojn levi eĉ ne povas;<delimiter>Ŝi sufokiĝas kaj senmovas;<delimiter>Ŝi flamas kaj ne aŭdas eĉ<delimiter>Gratulojn malgraŭ sia streĉ’;<delimiter>Jam preskaŭ larmoj fluis; pretis<delimiter>Ŝi sveni jam pro l’ emoci’,<delimiter>Sed tamen volo de l’ raci’<delimiter>Triumfis. Ŝi elprononcetis<delimiter>Responde iujn vortojn du<delimiter>Kaj sidis ĉe la tablo plu.
<h1>XXXI</h1>
Nerv-tragediajn fenomenojn<delimiter>Kaj larmojn, svenojn de fraŭlin’<delimiter>Ne ŝatis por toler’ Eŭgeno:<delimiter>Sufiĉe ili tedis lin.<delimiter>Trafinte al la grand-festeno,<delimiter>Li jam koleris. Sed apenaŭ<delimiter>L’ impeton de l’ fraŭlina kor’<delimiter>Li vidis, en malbon-humor’<delimiter>Ekmalkontentis li kaj ĵuris<delimiter>Al Lenskij venĝi pro la tromp’<delimiter>Kaj ekscitigi lin kun pomp’.<delimiter>Nun li triumfon jam aŭguris<delimiter>Kaj groteskigis ne sen sprit’<delimiter>Li ĉiujn gastojn en medit’.
<h1>XXXII</h1>
Konsternon Tanjan tre nature<delimiter>Rimarkus ĉiuj kun dedukt’,<delimiter>Sed tiam ĉies celo nure<delimiter>Centriĝis ĉirkaŭ grasa kuk’<delimiter>(Tre bedaŭrinde tro salita);<delimiter>Jen en botelo gudrumita<delimiter>Post la rostaĵ’ kun oportun’<delimiter>Cimlana vin’[* Vinspeco.] portatas nun;<delimiter>Jen sekvas longaj vinglasetoj<delimiter>Similaj al la beltali’<delimiter>De vi, kristal’ de l’ kor’, Zizi[* Zizi — hejma nomo de Eŭpráksia Vulf, la malpli aĝa filino de P.A. Osipova kaj de ties unua edzo, unu el la konatulinoj de Puŝkin.],<delimiter>Objekt’ de miaj poemetoj,<delimiter>Pokal’ alloga da pasi’,<delimiter>Pro kiu tut-ebriis mi!
<h1>XXXIII</h1>
Liberiĝinte de korketo,<delimiter>Ekklakis la botelo; vin’<delimiter>Eksiblis, kun la verskupleto<delimiter>Triqué gravpoze levis sin;<delimiter>La societo eksilentas<delimiter>Kaj lin profunde ekatentas.<delimiter>Sin Tanjo streĉas, sed en van’;<delimiter>Triqué kun la foli’ en man’<delimiter>Ekkantis false. Laŭdo brua<delimiter>Salutas lin. Por la kantint’<delimiter>Ekriverencas ŝi kun ind’.<delimiter>Kaj trinkas la poet’ unua<delimiter>Pro san’ kaj la kupleton for<delimiter>Al ŝi transdonas en furor’.
<h1>XXXIV</h1>
Nun ĉiuj vice bondeziris,<delimiter>Kaj ĉiujn Tanjo dankas mem.<delimiter>Sed kiam jam Eŭgen’ aliris,<delimiter>Konfuzo ŝia kaj lacem’,<delimiter>Metantaj ŝin en svenan staton,<delimiter>En li revekis la kompaton:<delimiter>Li klinsalutis en silent’,<delimiter>Kaj plenis je karesa sent’<delimiter>Rigardo lia. Ĉu pro tio<delimiter>Ke kortuŝiĝis li en ver’,<delimiter>Ĉu li koketis sen sincer’,<delimiter>Ĉu vole, ĉu pro inercio,<delimiter>Sed staris li kun dolĉesprim’:<delimiter>Vigliĝis Tanjo en anim’.
<h1>XXXV</h1>
Moviĝas seĝoj for kun knaro;<delimiter>La gastoj iras al salon’.<delimiter>Simile flugas abelaro<delimiter>Al kampoj kun zumanta son’.<delimiter>Kontenta pri regal’ de l’ festo,<delimiter>Najbar’ singultas je digesto.<delimiter>La sinjorinoj ĉe l’ kamen’,<delimiter>Fraŭlinoj en anguloj jen<delimiter>Murmuras; tabloj verdaj pretas;<delimiter>Bostonon[* Bostono — kartludo.] — hazardemular’,<delimiter>Lomberon — pli solidular’<delimiter>Kaj viston[* Visto — kartludo.] oni do dismetas;<delimiter>Ĝi estas kun avidsoif’<delimiter>Idar’ de la enua viv’.
<h1>XXXVI</h1>
Jam ok roberojn bonaranĝis<delimiter>La vist-herooj kun sukces’;<delimiter>Okfoje ili lokojn ŝanĝis;<delimiter>Nun pretas te’. Mi laŭ neces’<delimiter>Difinas horon kun honesto<delimiter>Laŭ lunĉo, teo kaj siesto.<delimiter>Ni bone dum kampara loĝ’<delimiter>Stonakon uzas je horloĝ’;<delimiter>En krampoj mi rimarku ankaŭ,<delimiter>Ke mi en mia strofkombin’<delimiter>Rakontas pri festenoj, vin’<delimiter>Kaj pri manĝaĵoj diversrangaj<delimiter>Samofte kiel vi, Homer’,<delimiter>Idol’ de l’ trimiljara ter’!
<h1>XXXVII. XXXVIII. XXXIX</h1>
[* La strofoj XXXVII kaj XXXVIII estis presigitaj de Puŝkin nur en la unua eldono.] [Rivali pretas mi sentime<delimiter>Kun vi pri faro de festen’;<delimiter>Sed mi konfesas grandanime,<delimiter>Vi venkis min sekvante jen:<delimiter>Sovaĝaj viaj herouloj,<delimiter>Bataloj viaj sen reguloj,<delimiter>Kaj Zeŭso via kaj Ciprid’[* Ciprido (Kypris) — diino de amo, devenanta de la insulo Cipro (Kypros) laŭ la greka mitologio.]<delimiter>Superas certe laŭ kvalit’<delimiter>Ol nia kamp-enuo muta,<delimiter>Kaj ol Onegin kun malvarm’,<delimiter>Kaj ol Istómina[* E.I. Istómina (1799–1848) — fama talenta baletdancistino. Ĉiam kun granda sukceso ŝi partoprenis en la baletoj de Didelot.] kun ĉarm’,<delimiter>Ol nia modeduko tuta!<delimiter>Sed Tanjo (mi eĉ ĵuras jen)<delimiter>Pli bonas certe ol Helen’[* Heleno estis, laŭ la antikva greka legendo, edzino de la Sparta reĝo Menelao. — Pariso, dua filo de la Troja (Frigia) reĝo Priamo, ŝtelis Helenon, rompinte la leĝon de gastamo. Kiam Menelao ekpostulis, ke Heleno estu redonita, Priamo rifuzis. Pro tio Menelao entreprenis militon kontraŭ Trojo. Tiu milito daŭris preskaŭ dek jarojn (supozeble en la jaroj 1193–1084 antaŭ Kristo) kaj finiĝis per detruo de Trojo. Kiam la maljunularo de Pergamo (Trojo) juĝis pri justeco de la konflikto, ekvidinte la eksterordinaran belecon de Heleno, ĝi tuj verdiktis, ke la ambaŭ pretendantoj, Menelao kaj Pariso, estas pravaj.].<delimiter><delimiter>Neniu tion pridisputus,<delimiter>Eĉ kvankam Menela’ sen ĝen’<delimiter>Centjare plue ekzekutus<delimiter>Frigian landon pro Helen’,<delimiter>Eĉ kvankam ree ĉe Priamo<delimiter>Maljunularo de Pergamo,<delimiter>Vidinte ŝin, decidus bis<delimiter>Por Menelao kaj Paris’[* Heleno estis, laŭ la antikva greka legendo, edzino de la Sparta reĝo Menelao. — Pariso, dua filo de la Troja (Frigia) reĝo Priamo, ŝtelis Helenon, rompinte la leĝon de gastamo. Kiam Menelao ekpostulis, ke Heleno estu redonita, Priamo rifuzis. Pro tio Menelao entreprenis militon kontraŭ Trojo. Tiu milito daŭris preskaŭ dek jarojn (supozeble en la jaroj 1193–1084 antaŭ Kristo) kaj finiĝis per detruo de Trojo. Kiam la maljunularo de Pergamo (Trojo) juĝis pri justeco de la konflikto, ekvidinte la eksterordinaran belecon de Heleno, ĝi tuj verdiktis, ke la ambaŭ pretendantoj, Menelao kaj Pariso, estas pravaj.].<delimiter>Koncerne la batalojn, vere,<delimiter>Atendi nur vin petas mi:<delimiter>Bonvolu legi iom pli;<delimiter>Ne juĝu laŭ komenc’ severe,<delimiter>Batal’ okazos. Sen mensog’<delimiter>Mi faros ĝin en taŭga lok’.]<delimiter><delimiter>Apenaŭ ĉe la te-regalo<delimiter>Eksidis la fraŭlinoj ĵus,<delimiter>Subite el la longa halo<delimiter>Muzik’ eksonis por amuz’.<delimiter>For de la te-taset’ kun rumo,<delimiter>Tutprete por reamindumo<delimiter>Kaj ĝoje pro l’ muzik-ekblov’<delimiter>Al Olga venas Petuŝkóv,<delimiter>Al Tanjo Lenskij, Ĥarlikova-n<delimiter>Troaĝan vokas nia franc’ —<delimiter>Poet’ Tambova al la danc’,<delimiter>Bujánov prenis Pustjakóva-n,<delimiter>Kaj ĉiuj venis al la hal’,<delimiter>Ekbrilis plene nun la bal’.
<h1>XL</h1>
En la komenco de l’ romano<delimiter>(En la unua vidu part’)<delimiter>Mi skribi volis laŭ Albani[* Francesco Albani (prononcu: Franĉesko Albani) — fama itala pentristo (1578–1660). Multaj, precipe festenojn prezentantaj bildoj de Albani distingiĝas per ĝojhumoro, tonheleco kaj lumabundo.]<delimiter>Pri Peterburga bal’ kun art’,<delimiter>Sed pro distrita korhumoro<delimiter>Mi skribis nur laŭ rememoro<delimiter>Pri piedetoj de l’ inar’.<delimiter>Ho, piedetoj, vag-erar’<delimiter>Sur viaj ĉesu postesignoj!<delimiter>Kun la perfid’ al mia jun’<delimiter>Pli saĝa mi fariĝu nun<delimiter>Kaj pli ordema laŭ la dignoj,<delimiter>Kaj kvinan parton tiun ĉi<delimiter>Senbalastigu ĉiel mi.
<h1>XLI</h1>
Freneza, brua kaj sammova,<delimiter>Simila al la vivovent’,<delimiter>Turniĝas valso ventoblova;<delimiter>Turniĝas paroj per torent’.<delimiter>De l’ venĝ’ minuton aspirante,<delimiter>Onegin, en sekret’ ridante,<delimiter>Aliras Olga-n. Kun rapid’<delimiter>Li gvidas ŝin en ĉies vid’,<delimiter>Sur seĝon poste ŝin sidigas,<delimiter>Kun ŝi babilas vigle; plu<delimiter>Tre baldaŭ, post minutoj du,<delimiter>Kun ŝi li valson redaŭrigas;<delimiter>Miregas ĉiuj. Lenskij mem<delimiter>Ne kredas kun ekĵaluzem’.
<h1>XLII</h1>
Mazurko komenciĝis. Iam<delimiter>Dum bruis la mazurka danc’,<delimiter>Grandega hal’ skuiĝis tiam<delimiter>Kaj krakis planko je distanc’,<delimiter>Sonoris eĉ fenestroj skue;<delimiter>Nun jam ne samas: glitas flue<delimiter>Ni sur parget’ kun oportun’.<delimiter>Sed en provinco eĉ ĝis nun<delimiter>Konservis sian belon saman<delimiter>Mazurko laŭ la veraspekt’:<delimiter>Kalkanoj, saltoj kun efekt’<delimiter>Restadas samaj: ilin tamen<delimiter>Ne ŝanĝis modo, la tiran’,<delimiter>De l’ novaj rusoj la malsan’.
<h1>XLIII</h1>
[Samkiel pelas vip’ maneĝa<delimiter>Ĉevalojn laŭ streĉita kord’,<delimiter>Fraŭlinojn en la rond’ sieĝa<delimiter>Ekpelis viroj laŭ akord’.<delimiter>De Petuŝkóv la hufoferoj<delimiter>Kaj spronoj frapas senmodere;<delimiter>Kaj de Bujánov la kalkan’<delimiter>Krevigas plankon sen human’;<delimiter>Klakado, tondro, brufrapado:<delimiter>Des pli da bru’, ju pli da bat’;<delimiter>Nun komenciĝis elmontrad’<delimiter>De artifikoj en dancado.<delimiter>Ah, pli facile: pli je ŝpar’<delimiter>Piedojn de l’ sinjorinar’!][* Tiu ĉi strofo estis presigita de Puŝkin nur en la unua eldono kaj eĉ tie sen la unuaj kvar versoj.]<delimiter><delimiter>Bujánov, brava kuzo mia,<delimiter>Kun Tanjo kaj kun Olga jen<delimiter>Aliris al heroo nia:<delimiter>Kun Olga iris tuj Eŭgen’;<delimiter>Li ŝin kondukas delikate —<delimiter>Kaj flustras, kliniĝinte flate,<delimiter>Banalan madrigalon li,<delimiter>Eĉ manon ŝian premas, — pli<delimiter>Ruĝiĝas ŝiaj vangoj belaj.<delimiter>Rigardas Lenskij kun ĵaluz’<delimiter>Al la Eŭgena lerta ruz’;<delimiter>Kun sentoj de l’ koler’ ribelaj<delimiter>Atendis li ĝis fin’ de l’ son’<delimiter>Ŝin voki por kotilion’.
<h1>XLV</h1>
Sed ŝi ne povas. Sed pro kio?<delimiter>Jes, kial? Ĉar promeson ŝi<delimiter>Jam al Onegin donis. Dio!<delimiter>Ĉu ĝuste tion aŭdis li?<delimiter>Cu eble? Nur infan’ apenaŭ,<delimiter>Sed jam koketulino plena!<delimiter>Jam ŝi ruzemas kaj laŭ sam’<delimiter>Perfidi ŝi kapablas jam!<delimiter>Ne povas Lenskij eltoleri;<delimiter>Kun kor’ vundita kaj malben’<delimiter>Li for eliras tuj kaj jen<delimiter>Forrajdas. Par’ de revolveroj,<delimiter>Du kugloj — kaj nenio pli —<delimiter>La sorton solvos nun por li.
<h1>Ĉapitro sesa</h1>
<i>La, sotto i giorni nubilosi e brevi,<delimiter>Nasce una gente a cui l’ morir non dole.</i>[* Itallingve, signifas: Tie, sub la tagoj nebulaj kaj mallongaj, naskiĝas gento, por kiu la morto ne doloras.]<delimiter>Petr.[* Francesco Petrarca (prononcu: Franĉesko Petrarka) — fama itala poeto (1304–1374), aŭtoro de la rimarkindaj versoj «Canzoniere» (prononcu: kanconjére), dediĉitaj al iu Laŭra, kiu estis amatino de Petrarca kaj kiun li fidele amis kaj prikantis dum sia tuta vivo.]
<h1>I</h1>
Vidinte, ke Vladimir iris<delimiter>For el la hal’, Onegin nun<delimiter>Enuon ree ekakiris,<delimiter>Kontenta pri la venĝa pun’.<delimiter>Kaj Olga ankaŭ eksopiris,<delimiter>Al Lenskij iri ŝi deziris,<delimiter>Kaj la kotilion’ sen fin’<delimiter>Inkube tede premis ŝin.<delimiter>Sed jen ĝi finis. Vespermanĝo.<delimiter>Jam komenciĝis la prepar’<delimiter>De la litaĵoj por gastar’<delimiter>Tra l’ tuta domo. Dormaranĝo<delimiter>Allogas ĉiujn. Pri vetur’<delimiter>Al hejm’ Onegin riskis nur.
<h1>II</h1>
Paciĝis ĉio: en salono<delimiter>La peza ronkas Pustjakóv<delimiter>Kun sia peza vivduono;<delimiter>Gvozdin, Bujánov, Petuŝkóv<delimiter>Kaj Flánov ne en bona farto<delimiter>Ekkuŝis sur seĝar’ kun arto,<delimiter>Kaj en manĝej’ sur planka trab’<delimiter>Monsieur Triqué en nokta ĉap’.<delimiter>La fraŭlinar’ ĉe Tatiana<delimiter>Kaj Olga dormas kun feliĉ’.<delimiter>Kaj sole ĉe fenestra niĉ’<delimiter>Sub la radio de Diana[* Diana — diino de ĉaso kaj luno laŭ la roma mitologio.]<delimiter>Ne dormas Tatiana nur,<delimiter>Rigardas ŝi al nokt-obskur’.
<h1>III</h1>
Per veno de Eŭgen’ subita,<delimiter>Per lia karesem-esprim’<delimiter>Kaj per kondut’ kun Olga glita<delimiter>Ĝis profundeco de l’ anim’<delimiter>Ŝi penetritas; ne komprenas<delimiter>Ŝi lin eĉ iel; kaj ĉagrenas<delimiter>Ŝin ĵaluzema kormalsan’.<delimiter>Samkvazaŭ malvarmega man’<delimiter>Ekpremas koron kaj teruras<delimiter>De nigrabismo fundekstrem’.<delimiter>«Mi falos», Tanjo diras mem:<delimiter>«Sed la pere’ pro li plezuras.<delimiter>Ne plendas mi: por kiu cel’?<delimiter>Ne helpos al feliĉ’ akcel’».—
<h1>IV</h1>
Antaŭen, historio mia!<delimiter>Novul’ atendas nin sur lim’.<delimiter>Ĉe Krasnogórje idilia,<delimiter>Bien’ de Lenskij, en proksim’<delimiter>Nun loĝas, eĉ kun bonspirito,<delimiter>Samkiel filozof-ermito,<delimiter>Zaréckij, iam skandalant’,<delimiter>Ĉeful’ de kartludista band’,<delimiter>Drinkeja tribunul’ ekstrema,<delimiter>Sed nun simplulo estas li<delimiter>Kaj fraŭla patr’ de famili’,<delimiter>Fidinda bienul’ pacema<delimiter>Kaj eĉ honesta vir’ sen mok’:<delimiter>Boniĝas tiel la epok’!
<h1>V</h1>
De l’ mond’ flatema iam voĉo<delimiter>Instigis lin al eg-aŭdac’:<delimiter>Per la pistolo sen riproĉo<delimiter>Li povis trafi al kart-as’<delimiter>Je la kvinklafta longdistanco,<delimiter>Sed en milita cirkonstanco<delimiter>Li distingiĝis en ekstaz’<delimiter>En unu foj’: al kot’ kun ŝmac’<delimiter>Li de l’ ĉeval’ ebrie falis<delimiter>Kaj tuj la francoj kaptis lin!<delimiter>Moderna Regulus[* Marcus Atilius Regulus (prononcu: Márkus Atílius Régulus) — Roma militisto, kiu en la jaro 255 antaŭ Kristo batalis kontraŭ Kartago, sed estis militkaptita. La Kartaganoj sendis lin al Romo kun misio por klopodi pri paco, kondiĉe ke li promesis revenon en okazo de malsukceso. Malgraŭ tio Regulus demarŝis en la Roma senato kun protesto kontraŭ la pacpropono kaj poste kun la rifuzo revenis Kartagon, fidele al sia promeso. Li estis torture ekzekutita de la Kartaganoj.], li sin<delimiter>Al la katenoj mem installs<delimiter>Por ĉiutage ĉe Verri[* Noto de l’ aŭtoro: Pariza restoraciisto.]<delimiter>Botelojn prunte trinki tri.
<h1>VI</h1>
Li povis sprite polemiki,<delimiter>Ŝajniĝi sen inteligent’,<delimiter>Saĝulon lerte mistifki<delimiter>Ĉu kaŝe, ĉu en evident’,<delimiter>Eĉ kvankam liaj faroj multaj<delimiter>Por li ne restis senrezultaj<delimiter>Kaj iufoje en okaz’<delimiter>Lin mem trafadis embaras’.<delimiter>Li sciis iam gajsagaci,<delimiter>Respondi kvazaŭ malsaĝul’,<delimiter>Silenti iam kun kalkul’<delimiter>Kaj iam kun kalkul’ malpaci,<delimiter>Amikojn igi en koler’<delimiter>Ekstari ĉe la barier’,
<h1>VII</h1>
Aŭ ilin al la pac’ revoki<delimiter>Por kuntagmanĝ’ en reciprok’,<delimiter>Kaj poste ilin jam primoki<delimiter>Per gaja ŝerco kaj mensog’.<delimiter>Sed alia tempora[* Prononcu: Sed álja témpora. Latinlingve, signifas: Sed estas aliaj tempoj.]. Bravado<delimiter>(Samkiel ankaŭ amrevado)<delimiter>Forpasas kun la vigla jun’,<delimiter>Kaj do Zaréckij mia nun,<delimiter>Kaŝinte sin de l’ vivminacoj<delimiter>Sub densa ombro de frangol’,<delimiter>Saĝule vivas nun en sol’,<delimiter>Brasikon plantas laŭ Horatius,<delimiter>Anserojn bredas por negoc’,<delimiter>Instruas bubojn pri aboc’.
<h1>VIII</h1>
Li estis tamen ne malsaĝa,<delimiter>Kaj sen estim’ al lia kor’<delimiter>Eŭgen’ lin ŝatis pro kuraĝa<delimiter>De liaj rezonadoj mor’.<delimiter>Li renkontadis lin kun ĝojo<delimiter>Kaj ankaŭ en ĉi tiu fojo<delimiter>Ne miris, kiam en maten’<delimiter>Li lin ĉe si ekvidis jen.<delimiter>Zaréckij rompis kun rideto<delimiter>Komencajn vortojn de salut’<delimiter>Kaj al Onegin sen diskut’<delimiter>Leteron donis de l’ poeto.<delimiter>Onegin ĉe fenestro ĝin<delimiter>Tralegis mute ĝis la fin’.
<h1>IX</h1>
Ĝi estis nobla kaj tre ĉarma<delimiter>Elvok’ mallonga aŭ kartel’:<delimiter>L’ amikon kun ĝentil’ malvarma<delimiter>Elvokis Lenskij al duel’.<delimiter>Onegin per ekmov’ unua,<delimiter>Turninte sin sen vorto plua,<delimiter>Al la sendito de l’ poet’<delimiter>Respondis: ĉiam en la pret’.<delimiter>Zareckij do ekstaris inde;<delimiter>Li resti ne deziris pli,<delimiter>Klopodojn hejme havis li,<delimiter>Kaj tuj eliris; sed restinte<delimiter>En sol’, Eŭgeno sen kontent’<delimiter>Sin mem riproĉis en prudent’.
<h1>X</h1>
Kaj juste: lin jam ne amuzis<delimiter>Sub sobra juĝo tiu dram’.<delimiter>Li sin pri multo ekakuzis:<delimiter>Unue li ne pravis jam,<delimiter>Ke pri la milda jun-amsento<delimiter>Li ŝercis tiom sen atento.<delimiter>Kaj due, la dekokjarul’<delimiter>Frenezi rajtas en korbrul’,<delimiter>Ĝi pardoneblas. Sed Eŭgeno,<delimiter>Ŝatante la junulon mem,<delimiter>Ja devus sen ekscitiĝem’<delimiter>Ne esti pilko je fadeno,<delimiter>Ne esti bub’ kun luktfervor’,<delimiter>Sed vir’ kun saĝo kaj honor’.
<h1>XI</h1>
Li povus al sincer’ instigi<delimiter>Kaj ne hirtiĝi kvazaŭ best’;<delimiter>Li devus tute senarmigi<delimiter>La junan koron. «Sed en rest’<delimiter>Jam tro malfruas; tempo pasis…<delimiter>Cetere — pensas li — okazis,<delimiter>Ke intervenis kun insist’<delimiter>Klaĉema, sperta duelist’ …<delimiter>Jes, certe: nur ignoron fian<delimiter>Meritus lia ruza klaĉ’,<delimiter>Sed flustroj, mokoj, babilaĉ’ …<delimiter>Kaj jen do opini’ socia![* Noto de l’ aŭtoro: Verso de Gribojedov. {A.S. Gribojédov (1795–1829) — rusa verkisto, aŭtoro de la fama komedio «Malfeliĉo pro saĝeco».}]<delimiter>Risorto de l’ honor’ kaj hont’!<delimiter>Sur ĝi turniĝas do la mond’!
<h1>XII</h1>
Bolante je malam’ sen baro,<delimiter>Atendas hejme la poet’;<delimiter>Kaj jen venigis la najbaro<delimiter>Respondon de l’ duela vet’.<delimiter>La ĵaluzul’ sin sentas feste!<delimiter>Li timis nur, ke lertageste<delimiter>Ŝercigus ĉion la rival’<delimiter>Per elpensaĵo laŭ formal’<delimiter>Kaj bruston turnus for de l’ pafo.<delimiter>Nun ĉiuj duboj estas for:<delimiter>Jam morgaŭ ili en aŭror’<delimiter>Ĉe muelej’ kun ĝusta trafo<delimiter>Alvenu kaj al la tempi’<delimiter>Ekcelu aŭ al la tibi’.
<h1>XIII</h1>
Malami la koketulinon<delimiter>Decidis kaj revidi eĉ<delimiter>Ne volis Lenskij ŝin obstine,<delimiter>Horloĝon sekvis li kun streĉ’,<delimiter>Sed svingis li per mano fine —<delimiter>Kaj venis al la najbarinoj.<delimiter>Konsterni Olga-n per vizit’<delimiter>Li opiniis en subit’,<delimiter>Sed estis vane: tute same<delimiter>Renkonte al la junpoet’<delimiter>Ŝi saltis de la peronet’,<delimiter>Simile je l’ espero, flame,<delimiter>Kun ĝoj’, kun pura konscienc’<delimiter>Kaj kun neniu diferenc’.
<h1>XIV</h1>
«Hieraŭ kial vi foriĝis?»<delimiter>Unue ŝi demandis lin.<delimiter>En Lenskij sentoj tuj miksiĝis<delimiter>Kaj mute li konsternis sin.<delimiter>Foriĝis la ĵaluz’, kolero<delimiter>Sub tiu ĉi rigard-sincero,<delimiter>Sub tiu dolĉa simpl-esprim’,<delimiter>Sub tiu vigla bon-anim’!..<delimiter>Kaj li kun ravo rigardetas.<delimiter>Li vidas: daŭras plu la am’;<delimiter>Kaj kun sincera peto jam<delimiter>Li la pardonon peti pretas,<delimiter>Li serĉas vortojn en sufiĉ’,<delimiter>Li preskaŭ sanas pro feliĉ’ …
<h1>XV. XVI. XVII</h1>
[Jes, jes, — atakoj de l’ ĵaluzo<delimiter>Ja estas samo kiel pest’,<delimiter>Samkiel febro, splen-kontuzo,<delimiter>Samkiel frenezeca est’.<delimiter>Ĝi flamas kiel tif’ akuta,<delimiter>Ĝi ardas en delir-konduto<delimiter>Kun sonĝ-inkuboj, kun vizi’.<delimiter>Amikoj miaj, gardu di’!<delimiter>Teruras tiu ĉi torturo<delimiter>Pli ol eĉ iu gilotin’.<delimiter>Se iu eltoleris ĝin,<delimiter>Nu, tiu ĉi eĉ kun plezuro<delimiter>En fajron irus en trankvil’<delimiter>Aŭ metus kapon sub hakil’.<delimiter><delimiter>Mi per riproĉo ne deziris<delimiter>Trankvilon tuŝi de la tomb’;<delimiter>Ŝi mortis, kiun mi admiris<delimiter>En mia juna viv’ sen tromp’,<delimiter>Al ŝi mi dankas pro la sperto<delimiter>Terura kaj pro l’ amkonverto.<delimiter>Ŝi kiel al naivinfan’<delimiter>Al la anim’ per dolĉa man’<delimiter>Instruis pri l’ amara temo;<delimiter>Flamigis sangon ŝi en kor’,<delimiter>Ŝi ĝin agitis por ammor’<delimiter>Kaj por kruela ĵaluzemo;<delimiter>Sed pasis tiu peza tag’;<delimiter>Do dormu mia vund-imag’!][* La strofoj XV, XVI kaj XXXVIII ne estis presigitaj de Puŝkin; ili estas konataj nur laŭ la informo de J.K. Grot.]<delimiter><delimiter>Kaj ree ema por sopiri,<delimiter>Kun Olga apud sia brak’,<delimiter>Vladimir ne kapablas diri<delimiter>Eĉ vorton pri l’ pasinta tag’;<delimiter>Li pensas: «Mi savanto estu.<delimiter>Malhelpu mi, ke malhonestu<delimiter>La kripligant’ de l’ juna kor’<delimiter>Per sia flat’ kaj tent-labor’;<delimiter>Ke vermo aĉa kaj venena<delimiter>Penetru al la bellili’<delimiter>Kaj velku ĝia junfoli’<delimiter>Post viv’ apenaŭ dumatena».<delimiter>Signifis tio laŭ logik’:<delimiter>Duelu mi kun la amik’.
<h1>XVIII</h1>
Se scius li pri l’ vund’ malsana<delimiter>Ĉe Tatiana en la kor’!<delimiter>Se ankaŭ scius Tatiana,<delimiter>Se povus ŝi en ĝusta hor’<delimiter>Ekscii, ke sur mort-areno<delimiter>Konkuros Lenskij kaj Eŭgeno;<delimiter>Ha, eble tiam ŝia am’<delimiter>L’ amikojn rekunigus jam!<delimiter>Sed pri ĉi tiu amo tute<delimiter>Neniu sciis laŭ natur’.<delimiter>Onegin ja silentis nur;<delimiter>Suferis Tatiana mute;<delimiter>Scipovus nur la vartistin’,<delimiter>Se sagacec’ pli dotus ŝin.
<h1>XIX</h1>
Dum la vespero Lenskij restis<delimiter>Distrita, jen kun gaj’, jen mut’;<delimiter>Sed kiu muzlulita estis,<delimiter>Samspecas ties ĉi kondut’:<delimiter>Sidiĝis li ĉe klavikordojn<delimiter>Kaj prenis samajn nur akordojn,<delimiter>Rigardis Olga-n kun esper’<delimiter>Kaj flustris: ĉu feliĉ’, en ver’?<delimiter>Malfrue; venas tempo iri.<delimiter>Dolorpremiĝis lia kor’;<delimiter>De Olga disiĝante for,<delimiter>Li sentis sian koron ŝiri.<delimiter>Kun miro lin rigardas ŝi:<delimiter>«Vi sanas?» — Jes.— Kaj iris li.
<h1>XX</h1>
Pistolojn, ĵus li hejmen venis,<delimiter>Esploris li kun certa cel’;<delimiter>Senvestiĝinte, li elprenis<delimiter>De Schiller libron ĉe kandel’;<delimiter>Sed lin ĉirkaŭas unu penso;<delimiter>La kor’ ne dormas en intenso:<delimiter>En brila belo je vizi’<delimiter>Li vidas Olga-n antaŭ si.<delimiter>Vladimir fermas for la libron<delimiter>Kaj prenas plumon; lia vers’<delimiter>Sonore fluas en dispers’<delimiter>Pri amabsurd’. Lirikan vibron<delimiter>Sentante, laŭtdeklamas li,<delimiter>Samkiel Delvig[* A. A. Delvig (1798–1831) — rusa poeto, lerneja amiko de Puŝkin.] en ebri’.
<h1>XXI</h1>
Ĉi tiuj versoj konserviĝis;<delimiter>Mi havas ilin ankaŭ nun:<delimiter>«Ho, kien, kien vi foriĝis,<delimiter>Tagar’ de mia ora jun’?<delimiter>Venonta kion portas tago?<delimiter>Mi ĝin ne trovas en imago,<delimiter>Ĝi en profundo kaŝas sin.<delimiter>Sed pravas la fatal-destin’.<delimiter>Ĉu falos mi per sag’ trafite,<delimiter>Ĉu ĝi traflugos preter mi,<delimiter>Egale bona estos ĝi:<delimiter>Vivhoroj pasas intermite;<delimiter>Benata estu tagseren’<delimiter>Kaj ankaŭ de mallumo ven’!
<h1>XXII</h1>
«Ekbrilos morgaŭ sunradio<delimiter>Kaj ludos hele luma tag’;<delimiter>Sed mi, mi eble jam sen scio<delimiter>En tomba kuŝos sarkofag’,<delimiter>Kaj la memoron pri l’ poeto<delimiter>Englutos la fluanta Leto[* Leto (Lethe) — laŭ la antikva greka mitologio rivero en la subtera regno, el kiu la animoj de l’ mortintoj devis trinki por forgesi ĉion pasintan.],<delimiter>La mondo jam forgesos min;<delimiter>Sed ĉu vi venos, belulin’,<delimiter>Por larmi super urno mia<delimiter>Kaj pensi: ja min amis li,<delimiter>Kaj ja dediĉis li al mi<delimiter>Matenon de junvivo sia!..<delimiter>Ho, amikin’, koramikin’,<delimiter>Alvenu do: mi vokas vin!..»
<h1>XXIII</h1>
Ĉi tiel verkis li malklare<delimiter>(Ĝin romantismo nomas ni,<delimiter>Sed romantismon eĉ kompare<delimiter>Nenian fakte vidas mi),<delimiter>Kaj fine antaŭ la mateno<delimiter>Kun laca kapo li apenaŭ<delimiter>Ekdorme klinis sin en fal’<delimiter>Ĉe l’ moda vorto ideal’;<delimiter>Sed ĵus li forgesiĝis dorme,<delimiter>Jam la najbar’ en plena pret’<delimiter>Envenas al la kabinet’<delimiter>Kaj vekas Lenskij-n tuj informe:<delimiter>«Leviĝu: jam la sepa hor’.<delimiter>Onegin eble ĉe l’ deĵor’.»
<h1>XXIV</h1>
Sed li eraris: ĉar plendormis<delimiter>Eŭgeno tiam en la lit’.<delimiter>Jam noktaj ombroj sin disformis<delimiter>Kaj kriis kok’ en koincid’;<delimiter>Onegin dormas plu profunde,<delimiter>La suno lumas jam abunde,<delimiter>Kaj neĝblovado sur eben’<delimiter>Turniĝas brlle; sed Eŭgen’<delimiter>Ankoraŭ sin ne ellitigis,<delimiter>Ankoraŭ dormo regas lin.<delimiter>Sed jen vekiĝis li en fin’<delimiter>Kaj la kurtenojn for disigis;<delimiter>Li vidas, ke delonge pli<delimiter>Frutempe devis iri li.
<h1>XXV</h1>
Tuj sonorigas li. Kurvenas<delimiter>Al li servisto — franc’ Guillot[* Prononcu: Gijó.],<delimiter>Tolaĵon kaj pantoflojn tenas<delimiter>Li por Eŭgenon helpi do.<delimiter>Rapidas sin Onegin vesti<delimiter>Kaj al Guillot ordonas esti<delimiter>Kun li kaj preni sen babil’<delimiter>La keston kun batalarmil’.<delimiter>Jen li sidiĝas en glitĉaron<delimiter>Kaj flugas al la muelej’.<delimiter>Jen venis li. Malvarme plej<delimiter>Li de Lepage[* Noto de l’ aŭtoro: Glora armilfabrikisto. (Prononcu: Lepáĵ.)] la pistolparon<delimiter>Ordonas porti kaj por hor’<delimiter>Konduki la ĉevalojn for.
<h1>XXVI</h1>
Atendis Lenskij ĉe la digo<delimiter>Lin jam senpacience plej;<delimiter>Zareckij dume kun intrigo<delimiter>Ĉikanis pri la muelej’.<delimiter>Onegin pardonpete venas.<delimiter>«Sed kie estas, — ne komprenas<delimiter>Zareckij, — via sekundant’?»<delimiter>Klasika duelist’-pedant’,<delimiter>Li estis vera metodulo<delimiter>Kaj nur permesis laŭ la mor’<delimiter>Ne iel homon murdi for,<delimiter>Sed laŭ severa art-regulo.<delimiter>Laŭ leĝoj de la origin’<delimiter>(Pro tio ĉi ni laŭdu lin).
<h1>XXVII</h1>
«La sekundant’? — Eŭgen respondas:—<delimiter>Jen estas li, monsieur Guillot.<delimiter>Sen kontraŭdir’ li korespondas<delimiter>Al ni, eĉ kvankam ne hero’<delimiter>Kaj eĉ ne fama hom’ li estas,<delimiter>Sed nepre bona knab’ honesta.»<delimiter>Zareckij haltis en ĉagren’.<delimiter>Al Lenskij diris nun Eŭgen’:<delimiter>«Komenci ĉu?» — Jes, — senproteste<delimiter>Respondis Lenskij. Ili nun<delimiter>Ekiris post la digon. Dum<delimiter>Zareckij kun la knab’ honesta<delimiter>Kontraktas grave kun solen’,<delimiter>La malamikoj staras jen.
<h1>XXVIII</h1>
La malamikoj! Ĉu disigis<delimiter>Delonge ilin sangavid’?<delimiter>Ĉu antaŭlonge ilin ligis<delimiter>La amikeca kundivid’<delimiter>De l’ penso, manĝo kaj afero?<delimiter>Nun ili kun heredkolero,<delimiter>Timige kvazaŭ en inkub’,<delimiter>Malvarmasange kaj sen dub’<delimiter>Mortigon celas reciproke…<delimiter>Ĉu ne ekridi en subit’<delimiter>Ĝis ne verŝiĝis sangfluid’;<delimiter>Ĉu ne paciĝi nun surloke?..<delimiter>Sed timas la malprava hont’<delimiter>Sovaĝan juĝon de la mond’.
<h1>XXIX</h1>
Jen nun ekbrllis la pistoloj:<delimiter>Ŝargilon enmartelas man’;<delimiter>En tubon glitas kugl-ampoloj<delimiter>Kaj jam unue klakis ĉan’.<delimiter>Ŝutiĝas per grizeta sablo<delimiter>Sur breton pulv’. En firm-establo<delimiter>Streĉita estas la silik’.<delimiter>Post arbostumpon sen instig’<delimiter>Guillot ekstaras konsternite.<delimiter>L’ amikoj senpaltiĝas nun.<delimiter>Zareckij paŝojn tridek du<delimiter>Ĝust-elmezuris difinite.<delimiter>L’ amikoj staras sen human’<delimiter>Nun kun pistol’ en ĉies man’.
<h1>XXX</h1>
«Nu, proksimiĝu».<delimiter>Plej rigide<delimiter>La malamikoj al la cel’<delimiter>Per firma iro malrapide<delimiter>Kvar paŝojn faris sen ŝancel’,<delimiter>Kvar ŝtupojn de la mort-diveno.<delimiter>Pistolon sian nun Eŭgeno<delimiter>Unua jam en akurat’<delimiter>Komencis levi dum irad’.<delimiter>Kvin paŝojn ili pli aldonis,<delimiter>Kaj Lenskij ankaŭ jam en pret’<delimiter>Komencis celi rekte — sed<delimiter>Onegin pafis… Jen eksonis<delimiter>Por la poet’ fatala hor’:<delimiter>Pistolon li ellasas for, —
<h1>XXXI</h1>
La manon metas li sur koron<delimiter>Kaj falas. Ĉeson de la viv’<delimiter>Rigard’ esprimas, ne doloron.<delimiter>Simile sur montar-dekliv’,<delimiter>Brilante sub la suna brulo,<delimiter>Defalas glite neĝobulo.<delimiter>Al la junul’ ĉe tiu vid’<delimiter>Onegin kuras kun rapid’,<delimiter>Rigardas, vokas lin… sed vane.<delimiter>Li estas for. La junpoet’<delimiter>Frufinon trovis en kviet’!<delimiter>Ekspiris ŝtormo uragane,<delimiter>Flor’ velkis en matena klar’,<delimiter>Fajr’ estingiĝis sur altar’!..
<h1>XXXII</h1>
Senmove kuŝis li, kaj stranga<delimiter>Ripozis pac’ sur lia frunt’.<delimiter>Vaporiĝante fluis sango<delimiter>Sur trapafita brust’ el vund’.<delimiter>Ĵus brulis antaŭ nur momento<delimiter>En tiu koro ama sento,<delimiter>Inspir’, espero kaj malam’:<delimiter>Sed nun en ĝi fariĝis jam<delimiter>Samkiel en loĝej’ sen homo,<delimiter>Mallum’ eterna kaj malbru’;<delimiter>Ĝi reviviĝos jam ne plu.<delimiter>Per kret’ fenestroj de la domo<delimiter>Ŝmiritas. Mankas la mastrin’,<delimiter>Kaj mankas voj’ por trovi ŝin.
<h1>XXXIII</h1>
Agrablas tre per epigramo<delimiter>Inciti al la malamik’<delimiter>Kaj vidi, kiel kun ornamo<delimiter>De siaj kornoj laŭ efik’<delimiter>En la spegulon li rigardas<delimiter>Kaj sin rekoni tre singardas;<delimiter>Eĉ pli agrablas, kiam li<delimiter>Malsaĝe blekas: estas mi!<delimiter>Ankoraŭ pli agrablas ŝanco<delimiter>Por li prepari ĉerkon nun<delimiter>Kaj celi jam al lia frunt’<delimiter>El respektinda spacdistanco;<delimiter>Sed sendi lin al prapatrar’<delimiter>Ne tre agrablas, estas klar’.
<h1>XXXIV</h1>
Kaj kiam per pistolo via<delimiter>Murditas juna kamarad’,<delimiter>Pro nur rigard’, respondo ia<delimiter>Vin ofendinta dum drinkad’,<delimiter>Aŭ pro alia bagatelo,<delimiter>Aŭ eĉ fiere al duelo<delimiter>Mem elvokinta vin sen tim’,<delimiter>Vi diru rekte el anim’,<delimiter>Do kion sentus vi ĉevide,<delimiter>Se sur la tero antaŭ vi<delimiter>Kun morto sur la frunto li<delimiter>Tutrigidiĝas malrapide<delimiter>Kaj mutas kvazaŭ je la mok’<delimiter>Al via senespera vok’?
<h1>XXXV</h1>
Preminte korangoroplene<delimiter>Pistolon sian per fingrar’,<delimiter>Rigardas Lenskij-n nun Eŭgeno.<delimiter>«Nu, mortis», diris la najbar’.<delimiter>Li mortis!.. Pro ĉi tiu diro<delimiter>Eŭgen’ ektremas kun sopiro<delimiter>Kaj iras voki homojn mem.<delimiter>Zareckij metas kun zorgem’<delimiter>Kadavron sur glitveturilon;<delimiter>Terur-trezoron tiun ĉi<delimiter>Transportas al la hejmo li.<delimiter>Ĉevaloj ronkas, ŝtalbridilon<delimiter>Sapumas ili per blankŝaŭm’<delimiter>Kaj jen ekflugis ili jam.
<h1>XXXVI</h1>
Amikoj, la poeton certe<delimiter>Kompatas vi: ja dum florad’<delimiter>De la esperoj, eĉ sensperte,<delimiter>Nur ĵus el la vindita stat’,<delimiter>Li velkis! Kie estas ardo<delimiter>Kaj nobla akcelad-hazardo<delimiter>De l’ junaj sentoj, juna saĝ’<delimiter>Kun dolĉo, ideal’, kuraĝ’?<delimiter>Do kie estas amdeziroj,<delimiter>Aspir’ al scio kaj labor’,<delimiter>Tim’ je malvirt’ kaj malhonor’,<delimiter>Kaj vi, intimaj revsopiroj,<delimiter>De la netera viv’ vizi’,<delimiter>Sonĝar’ de l’ sankta poezi’!
<h1>XXXVII</h1>
Tre eble, por la glor-admir’ aŭ<delimiter>Por bon’ de l’ mond’ naskiĝis li;<delimiter>Silentiĝinta lia liro<delimiter>Laŭtigi povus kun magi’<delimiter>Sonoron dum jarcentoj. Ankaŭ<delimiter>Atendis sur ŝtupar’ de l’ rangoj<delimiter>Lin eble plej supera ŝtup’.<delimiter>Aŭ eble lia ombr’, sen dub’,<delimiter>Kun si forportis kun enigmo<delimiter>Sekreton sanktan kaj por ni<delimiter>Pereis voĉo de geni’,<delimiter>Kaj ne atingos alta himno<delimiter>De l’ tempoj ĝin tra tomba bar’,<delimiter>Nek danka ben’ de l’ popolar’.
<h1>XXXVIII. XXXIX</h1>
[Kun multe da venen-doloro,<delimiter>Sen fari multe da bonfar’,<delimiter>Li povus per senmorta gloro<delimiter>Aperi en la gazetar’.<delimiter>Kun trompo aŭ kun boninstruo,<delimiter>Sub malbenad’ aŭ laŭda bruo,<delimiter>Minace povus pasi li<delimiter>Ĝis morti en la finstadi’<delimiter>Ĉe vid’ de siaj glor-trofeoj<delimiter>Jen laŭ Kutuzov[* M.L. Goleniŝĉev-Kutuzov, princo Smolenskij (1746–1813) — ĉefkomandanto de la rusa armeo dum la milito kontraŭ Napoleon en 1812.] aŭ Nelson[* Vicgrafo Horatio Nelson (1758–1805) — angla admiralo, kiu estas konata pro siaj venkoj kontraŭ francoj, danoj kaj hispanoj.],<delimiter>Ekzile laŭ Napoleon<delimiter>Aŭ pendigite laŭ Riléev[* K.F. Riléev (1795–1826) — konata rusa poeto — «dekabristo», t.e. partopreninto de la ribelo la 14-an de decembro 1825. Estante membro de la sekreta societo, kiu deziris starigi en Rusio demokratan konstitucion, li fariĝis unu el la gvidantoj de la movado kaj post malsukceso de la ribelo estis pendigita.].<delimiter>………………………………………………<delimiter>………………………………………………][* La strofoj XV, XVI kaj XXXVIII ne estis presigitaj de Puŝkin; ili estas konataj nur laŭ la informo de J.K. Grot.]<delimiter><delimiter>Sed povus esti ankaŭ: sorton<delimiter>Li ordinaran havus jam.<delimiter>Laciĝus la junaĝaj fortoj,<delimiter>Paciĝus la anima flam’.<delimiter>Ŝanĝiĝus la poet’ je multo,<delimiter>Forlasus muzojn kaj kun stulto<delimiter>Edziĝus; en feliĉa stat’,<delimiter>Kornul’, li dormus en ĥalat’[* Ĥalato — hejma negliĝa vesto, tre vasta kun longaj baskoj, sen butonoj kaj kun zono, vestata rekte sur la nudan korpon aŭ tolaĵon.];<delimiter>Ekkonus vivon li reale,<delimiter>Podagron havus frue li,<delimiter>Dikiĝus ĉiam pli kaj pli,<delimiter>Enuus, manĝus kaj finale<delimiter>En lito mortus li en mez’<delimiter>De familia plorfrenez’.
<h1>XL</h1>
Sed kio estus ajn, leganto,<delimiter>Ve, la poeto, junamant’,<delimiter>Enpensiĝema belrevanto<delimiter>Murditas per amika man’!<delimiter>Ekzistas loko: ĉe l’ bieno,<delimiter>En kiu loĝis l’ id’ de l’ beno,<delimiter>Kreskadas kune pinoj du:<delimiter>Sub ili serpentumas flu’<delimiter>De riveret’ al valo strie.<delimiter>Paŝtisto tien venas por<delimiter>Ripozi en tagmeza hor’,<delimiter>Rikoltistinoj ĉerpas tie<delimiter>La akvon. Tie en silent’<delimiter>Tre simpla staras monument’.
<h1>XLI</h1>
Ĉe ĝi (dum ekkomencas fluon<delimiter>Printempa pluv’ al la kampar’)<delimiter>Paŝtist’, el bast’ plektante ŝuon,<delimiter>Pri Volga[* Volga —la plej granda rivero en Ruslando.] kantas kun amar’;<delimiter>Kaj juna urbanin’ apere,<delimiter>Gastanta en kampar’ somere,<delimiter>Dum sole ŝi en firma sid’<delimiter>Tra l’ kampoj rajdas kun rapid’,<delimiter>Haltigas antaŭ ĝi ĉevalon,<delimiter>Tirinte bridon por moment’,<delimiter>Kaj jen tralegas kun atent’,<delimiter>Turninte for ĉapelvualon,<delimiter>Surskribon simplan — kaj larmer’<delimiter>Ĉe ŝi aperas kun sincer’.
<h1>XLII</h1>
Kaj paŝe plu ŝi rajdas sole<delimiter>En meditemo kaj sen vort’;<delimiter>Okupas longe ŝin nevole<delimiter>De Lenskij la fatala sort’;<delimiter>Kaj pensas ŝi: «Sed Olga kion?<delimiter>Ĉu longe ŝi kor-emocion<delimiter>Suferis kun turmenta plor’?<delimiter>Kaj ŝia do fratin’, ĉu for?<delimiter>Kaj kie ankaŭ la dandeto,<delimiter>Strangul’, ermit’ el mondpublik’,<delimiter>Por modulinoj malamik’,<delimiter>La mortiginto de l’ poeto?»<delimiter>Pri li detale per rakont’<delimiter>Mi reraportos en estont’,
<h1>XLIII</h1>
Sed nur ne nun. Eĉ kvankam kore<delimiter>Heroon mian amas mi<delimiter>Kaj lin nur lasas provizore,<delimiter>Nun ne pensemas mi pri li.<delimiter>Al prozo mia aĝo celas,<delimiter>Ĝi rimon petoleman pelas,<delimiter>Kaj mi — mi ja konfesas mem —<delimiter>Ĝin sekvas sen diligentem’.<delimiter>Makuli fluge tutfoliojn<delimiter>Nun mia plum’ ne emas plu;<delimiter>Ĉu en silento, ĉu en bru’,<delimiter>Severaj zorgoj, sed aliaj,<delimiter>Kaj revoj, sed malvarmaj jam,<delimiter>Maltrankviligas min sen flam’.
<h1>XLIV</h1>
Ekkonis novajn mi preferojn,<delimiter>Ĉagreno nova kaptas min;<delimiter>Sed mi ne havas plu esperojn<delimiter>Kaj mi bedaŭras pri la fin’.<delimiter>Revado! Kie via suno?<delimiter>Kaj kie, rimo via, juno?<delimiter>Ĉu do laŭvere sen opon’<delimiter>Forvelkis, velkis ĝia kron’?<delimiter>Ĉu ankaŭ do, sen elegio,<delimiter>Forflugis jam en efektiv’<delimiter>Printempo eĉ de mia viv’<delimiter>(Ĝis nun mi ŝercis nur pri tio)?<delimiter>Ĉu do neeblas jam reven’?<delimiter>Ĉu jam mi tridekjaros jen?
<h1>XLV</h1>
Do mi vivmezon nun ricevas,<delimiter>Konfesi tion devas mi.<delimiter>Do adiaŭi nun ni devas,<delimiter>Junaĝo mia gaja, vi!<delimiter>Mi dankas vin por ĝu-admiroj,<delimiter>Por korsuferoj, por sopiroj,<delimiter>Por brufestenoj sen kompar’,<delimiter>Por via tuta donacar’;<delimiter>Mi dankas vin. En maltrankvilo<delimiter>Kaj en silento kun feliĉ’<delimiter>Mi ĝuis vin… ĝis la sufiĉ’;<delimiter>Sufiĉas! Kun animfacilo<delimiter>Novvojon mi komencas nun<delimiter>Por ekripoz’ en oportun’.
<h1>XLVI</h1>
Mi retrospektu. Do, adiaŭ,<delimiter>Vi, lokoj, kie en kutim’<delimiter>Maldiligente kaj pasie<delimiter>Mi tagojn vivis en intim’.<delimiter>Kaj vi, inspiro de l’ juntagoj,<delimiter>Instigu min al mensimagoj,<delimiter>Vigligu min el dorminklin’,<delimiter>Pli ofte vizitadu min,<delimiter>Ne lasu ke la kor’ poeta<delimiter>Krudiĝu kaj en plena dron’<delimiter>Pereŭ kiel peza ŝton’<delimiter>En morta ranto societa,<delimiter>[En mezo de fierular’<delimiter>Kaj stultular’ sen iu far’,
<h1>XLVII</h1>
En mez’ de ruzaj, hipokritaj<delimiter>Infanoj de dorlot-eduk’,<delimiter>Krimuloj tedaj kaj malspritaj,<delimiter>Juĝistoj kun tendenca juk’,<delimiter>En mez’ de vantulinoj piaj,<delimiter>En mez’ de sklavoj senkonsciaj,<delimiter>En mez’ de plej ĝentila ag’<delimiter>De perfidad’ en ĉiu tag’,<delimiter>En mezo de rigor-postuloj<delimiter>De senanima konvenec’,<delimiter>En mez’ de teda malplenec’<delimiter>De babiladoj kaj kalkuloj,][* La du finversoj de la strofo XLVI kaj la ĉefa parto de la strofo XLVII estis presigitaj de Puŝkin nur en la unua eldono de la romano.]<delimiter>En tiu marĉo, kie mi<delimiter>Min banas, amikar’, kun vi!
<h1>Ĉapitro sepa</h1>
<i>Ho, Moskvo, amfilin’ Rusia,<delimiter>Ĉu trovi saman kiel vi?</i><delimiter>Dmitriev[* J.J. Dmitriev aŭ Dmitrev (1760–1837) — rusa poeto, kreinto de la sentimentala lirikismo en la rusa poezio, verkinto de fabloj kaj satiroj.].<delimiter><delimiter><i>Ĉu eblas do ne ami Moskvon?</i><delimiter>Baratinskij[* Noto de l’ aŭtoro: E.A. Baratinskij. {E.A. Boratinskij (1800–1844) — rusa poeto, konata ĉefe pro siaj melankoliaj finnlandaj poemoj, inter kiuj la plej famaj estas «Edda»,«Festenoj» k.a.}].<delimiter><delimiter><i>Malŝati Moskvon! Jen<delimiter>influ’ de la soci’!<delimiter>Pli bonas kie do?<delimiter>— Ne estas kie ni.</i><delimiter>Gribojedov[* Noto de l’ aŭtoro: Verso de Gribojedov. {A.S. Gribojédov (1795–1829) — rusa verkisto, aŭtoro de la fama komedio «Malfeliĉo pro saĝeco».}].
<h1>I</h1>
Pelate de printemp-radioj,<delimiter>Neĝar’ el montoj en defal’<delimiter>Defluis per malpuraj strioj<delimiter>Al subakvita herba val’.<delimiter>Rldete la natur’ serena<delimiter>Tra dorm’ renkontas jarmatenon;<delimiter>Pli bluas la ĉiel’ en klar’;<delimiter>Verdiĝas pufe la arbar’<delimiter>Ankoraŭ travidebla fore.<delimiter>Por kamp-tributo la abel’<delimiter>Jam flugas el la vaksa ĉel’.<delimiter>Sekiĝas kampoj multkolore;<delimiter>Brutar’ paŝtiĝas, kaj en pal’<delimiter>De l’ nokt’ jam kantis najtingal’.
<h1>II</h1>
Malĝojas mi pro via veno,<delimiter>Printempo! De la am’ sezon’!<delimiter>Ho, kia stranga malsereno<delimiter>En mi naskiĝas je reson’!<delimiter>Kun kia peza korturmento<delimiter>Mi ĝuas je printempa vento<delimiter>Blovanta kontraŭ la vizaĝ’<delimiter>Sur fono de l’ kampar-pejzaĝ’!<delimiter>Do ĉu mi jam ne konas ĝuon,<delimiter>Kaj ĉio, kio kun facil’<delimiter>Vigligas nin per ĝoj’ kaj bril’,<delimiter>Nun donas tedon kaj enuon<delimiter>Al mia jam malviva kor’,<delimiter>Kaj ĉio ŝajnas sen kolor’?
<h1>III</h1>
Aŭ ĉu sen ĝoj’ pri la reveno<delimiter>De la velkinta foliar’<delimiter>Ni rememoras kun ĉagreno<delimiter>Pri perdo de l’ pasinta jar’;<delimiter>Aŭ ĉu refloron de l’ naturo<delimiter>Ni ligas en konstern-teruro<delimiter>Kun velk’ en nia propra aĝ’<delimiter>Ne renaskebla, je domaĝ’?<delimiter>Verŝajne, venas al la pensoj<delimiter>Dum sonĝo de la poezi’<delimiter>Printemp’ alia en vizi’<delimiter>Kaj niajn korojn kun intensoj<delimiter>Tremigas ĝi per rev-girland’<delimiter>Pri bela nokt’ en fora land’ …
<h1>IV</h1>
Jen tempo: bonaj dormemuloj,<delimiter>Saĝuloj kiel Epikur’[* Epikuro (Epicurus aŭ Epikouros) — fama greka filozofo (342–271 antaŭ Kristo). La filozofio de Epikuro instruis vidi celon de la vivo en intelekta ĝuado kaj en ĉiam trankvila spirithumoro.],<delimiter>Vi, senpasiaj feliĉuloj,<delimiter>De Levŝin[* Noto de l’ aŭtoro:Lévŝin — aŭtoro de multaj verkoj pri mastrumado.] idoj laŭ natur’,<delimiter>Priamoj[* Heleno estis, laŭ la antikva greka legendo, edzino de la Sparta reĝo Menelao. — Pariso, dua filo de la Troja (Frigia) reĝo Priamo, ŝtelis Helenon, rompinte la leĝon de gastamo. Kiam Menelao ekpostulis, ke Heleno estu redonita, Priamo rifuzis. Pro tio Menelao entreprenis militon kontraŭ Trojo. Tiu milito daŭris preskaŭ dek jarojn (supozeble en la jaroj 1193–1084 antaŭ Kristo) kaj finiĝis per detruo de Trojo. Kiam la maljunularo de Pergamo (Trojo) juĝis pri justeco de la konflikto, ekvidinte la eksterordinaran belecon de Heleno, ĝi tuj verdiktis, ke la ambaŭ pretendantoj, Menelao kaj Pariso, estas pravaj.] kan kampar-inklinoj,<delimiter>Kaj vi, sentemaj sinjorinoj,<delimiter>Printemp’ vin vokas al kampar’,<delimiter>La tempo de varmec’ kaj klar’,<delimiter>De floroj, de laboroj kampaj<delimiter>Kaj nokt-promenoj kun inspir’.<delimiter>Al kampoj do! Kun ĉi aspir’<delimiter>Veturu do en vicoj rampaj<delimiter>Kaleŝe aŭ en poŝta ĉar’<delimiter>El post la urba barilar’.
<h1>V</h1>
Kaj vi, leganto gravinflua,<delimiter>En la kaleŝ’ kun oportun’<delimiter>Veturu el la urbo brua,<delimiter>En kiu gajis vi ĝis nun;<delimiter>Kun mia Muz’ kapricpoema<delimiter>Ni iru al kverkar’ bruema<delimiter>Ĉe flua riveret’ sen nom’,<delimiter>En loko, kie stranga hom’ —<delimiter>Eŭgeno senokupa mia,<delimiter>Ermite loĝis vintre ĵus<delimiter>En proksimec’ de l’ sen amuz’<delimiter>Revanta Tanjo emocia;<delimiter>Nun mankas li pro forvetur’ …<delimiter>Malĝoja signo restas nur.
<h1>VI</h1>
Ni iru inter montorondo<delimiter>Al loko, kie riveret’<delimiter>Tra tilibosko per fluondo<delimiter>Herbejon pasas en kviet’.<delimiter>Kantadas tie najtingalo,<delimiter>Sovaĝa floras roz’ en valo,<delimiter>De font’ aŭdiĝas plaŭda son’ —<delimiter>Videblas tie tomba ŝton’<delimiter>Sub pin’ duobla altapinta.<delimiter>Surskribo diras kun solen’:<delimiter>«Vladimir Lenskij kuŝas jen,<delimiter>La tiomaĝe pereinta<delimiter>Per brava morto de hero’.<delimiter>Poet’ — junul’, ripozu do!»
<h1>VII</h1>
Ĉe tiu urno tra silento<delimiter>Sur pina branĉo en aer’<delimiter>Svingetis iam frua vento<delimiter>Florkronon belan kun mister’.<delimiter>Vespere al ĉi tiuj pinoj<delimiter>Venadis iam du fratinoj<delimiter>Kaj ĉe la tombo sub la lun’<delimiter>Ploradis ili en komun’.<delimiter>Sed nun… jam forgesiĝis plene<delimiter>La monumento kaj la voj’<delimiter>Al ĝi. Kron’ mankas en ĉi foj’;<delimiter>Paŝtisto sola tie pene<delimiter>Kaduka, griza kantas nur<delimiter>Dum ŝuplektad’ el basta ŝnur’.
<h1>VIII. IX. X</h1>
[Sed foje en vespera horo<delimiter>Fraŭlino venis tien ĉi,<delimiter>Kaj ŝajnis, kvazaŭ per angoro<delimiter>Tre agitita estis ŝi.<delimiter>Kaj kvazaŭ kun sekreta timo,<delimiter>Kun plor’, kun plendo en animo<delimiter>Ĉe l’ tombo staris la fraŭlin’<delimiter>Kun brakotrem’ kaj kapoklin’.<delimiter>Sed tuj per paŝoj rapidemaj<delimiter>Atingis juna ŝin ulan’<delimiter>Kun belstatur’ kaj forta san’,<delimiter>Kun lipharetoj hok-ekstremaj,<delimiter>Kun larĝaj ŝultroj de soldat’<delimiter>Kaj kun fiera sprontintad’.<delimiter><delimiter>Ŝi la ulanon ekrigardis<delimiter>Kaj ekpaliĝis kun ekspir’:<delimiter>Rigardo lia brila ardis<delimiter>Ĉagrene kun nenia dir’.<delimiter>Kaj kune en silento deca<delimiter>Kun li el tiu lok’ orfeca<delimiter>La fianĉin’ de Lenskij jen<delimiter>Foriris jam sen realven’.<delimiter>Almenaŭ el la tomb’ ne venis<delimiter>Fantomo lia kun ĵaluz’<delimiter>En tiu tago sen amuz’,<delimiter>Kaj en malfrua hor’ ne tenis<delimiter>La junan paron en mister’<delimiter>Eltomba lia reaper’.][* La strofoj VIII kaj IX ne estis presigitaj de Puŝkin en la redaktita de li teksto de la romano.]<delimiter><delimiter>Ho, Lenskij malfeliĉa mia!<delimiter>Nelonge ŝi priploris vin.<delimiter>Ho ve, ja al ĉagreno sia<delimiter>Perfidas juna fianĉin’.<delimiter>Alia ul’ ŝin tentis sperte,<delimiter>Alia ul’ sukcesis lerte<delimiter>Delogi ŝin per ama flat’,<delimiter>Ulano gajnis ŝin por ŝat’,<delimiter>Ulan’ de ŝi amata estas…<delimiter>Kaj jen kun li ĉe la altar’<delimiter>Sub krono prude ŝi en star’<delimiter>Kun la klinita kap’ majestas,<delimiter>Kun flam’ okula, vanga ruĝ’<delimiter>Kaj kun rideto sur la buŝ’.
<h1>XI</h1>
Ho, mia Lenskij! Ĉu post limo<delimiter>De l’ tomb’ en eterneco vin<delimiter>Konsternis la perfida krimo<delimiter>De via kara fianĉin’;<delimiter>Aŭ apud la dormanta Leto[* Leto (Lethe) — laŭ la antikva greka mitologio rivero en la subtera regno, el kiu la animoj de l’ mortintoj devis trinki por forgesi ĉion pasintan.]<delimiter>Sensenta estas la poeto<delimiter>Beate muta sen respond’<delimiter>Kaj lin ne tuŝas viv’ de l’ mond’?..<delimiter>Jes! senpasia plenforgeso<delimiter>Atendas nin post nia mort’.<delimiter>Tuj eksilentas la malord’<delimiter>De la ĉirkaŭa bru’ sen ĉeso,<delimiter>La heredantoj kun ekscit’<delimiter>Disputas tiam pri divid’.
<h1>XII</h1>
Kaj baldaŭ en la familia<delimiter>Bien’ ekregis plensilent’.<delimiter>Kun Olga la ulan’ al sia<delimiter>Veturi devis regiment’.<delimiter>Kun larmoj la maljunulino<delimiter>Ploradiaŭis la filinon<delimiter>Kaj preskaŭ falis eĉ sen viv’,<delimiter>Sed Tanjo estis en pasiv’;<delimiter>Kaj nur vizaĝo ŝia ĉarmis<delimiter>Per morte palkolora ton’,<delimiter>Dum ĉiuj iris al peron’<delimiter>Kaj ĉiuj adiaŭe svarmis<delimiter>Ĉe la kaleŝ’ de l’ juna par’,<delimiter>Salutis Tanjo kun amar’.
<h1>XIII</h1>
Kaj longe tra nebulo mute<delimiter>Rigardis sekven ŝi sen fin’ …<delimiter>Do solas Tatiana tute!<delimiter>Ho ve, nun ŝia amikin’,<delimiter>Kunvivulino multejara,<delimiter>Amata kolombino kara,<delimiter>Jen estas disigita for<delimiter>Per vol’ de l’ sorto kun rigor’.<delimiter>Vagadas ŝi sen cel’ en solo,<delimiter>Ĝardenon venas kun enu’ …<delimiter>Nenio ŝin gajigas plu<delimiter>Kaj mankas iu ajn konsolo<delimiter>Al ŝia subpremita plor’ —<delimiter>Kaj disŝiriĝas ŝia kor’.
<h1>XIV</h1>
Kaj en solec’ kruelanima<delimiter>Pli brulas ŝia korpasi’,<delimiter>Kaj pri Onegin malproksima<delimiter>La koro laŭtas multe pli.<delimiter>Ŝi lin neniam plu revidu;<delimiter>En li malami ŝi decidu<delimiter>Murdinton ja de sia frat’;<delimiter>Pereis la poet’ laŭ fat’!..<delimiter>Sed lin neniu jam memoras,<delimiter>Perfidis lia fianĉin’.<delimiter>Forges’ englutas ankaŭ lin,<delimiter>Samkiel fum’ ĉielen foras;<delimiter>Sopiras eble koroj du<delimiter>Pri li ankoraŭ… Kial plu?
<h1>XV</h1>
Krepuskis la ĉiel’. Vespero<delimiter>Kvietis. Zumis nur skarab’.<delimiter>Jam ĉesis ĥoroj; post rivero<delimiter>Fumante brulis ligna trab’<delimiter>De fiŝistar’. En hor’ silenta<delimiter>Sub lumo de la lun’ argenta<delimiter>Reveme trans la kamp-eben’<delimiter>Nun Tanjo iris en promen’.<delimiter>Ŝi iris, iris. Kaj subite<delimiter>Sinjoran domon vidas ŝi,<delimiter>Vilaĝon, boskon antaŭ si,<delimiter>Kaj parkon super bord’ levite.<delimiter>Rigardas ŝi — kaj ŝia kor’<delimiter>Ekbatis forte kun dolor’.
<h1>XVI</h1>
Kun grandaj duboj ŝi rezonas:<delimiter>«Ĉu mi aliru, ne aŭ jes?<delimiter>Li mankas. Oni min ne konas…<delimiter>Do vidu mi kun interes’.»<delimiter>Alpaŝas kun premita spiro<delimiter>Nun Tatiana, kaj kun miro<delimiter>Rigardas ŝi al ĉio ĉi…<delimiter>Malplenan korton venas ŝi,<delimiter>Tuj hundoj ŝin atakis boje.<delimiter>Je ŝia timigita kri’<delimiter>Alkuris tuta famili’<delimiter>Da kortobuboj Tuj survoje<delimiter>La hundojn ili pelis for<delimiter>Kaj helpis Tanjon kun fervor’.
<h1>XVII</h1>
«Ĉu eblas nun la domon vidi?» —<delimiter>Demandis Tanjo. Buboj tuj<delimiter>Jen al Anisja[* Anisja — rusa virina nomo, kutima por servistinoj.] ekrapidis,<delimiter>Zorganta pri la ŝlosiluj’;<delimiter>Anisja venis laŭ bonordo,<delimiter>Kaj malfermiĝis jen la pordo<delimiter>Kaj nun eniras Tanjo do<delimiter>Al dom’ de nia famhero’.<delimiter>Rigardas ŝi: sur la bilardo<delimiter>Ripozas la baston’ sen mov’,<delimiter>Maneĝa stiko sur la sof’ …<delimiter>La gardistin’ al Tanj’ kun klar’ do<delimiter>Rakontas: «La sinjoro jen<delimiter>Sidadis apud ĉi kamen’.
<h1>XVIII</h1>
«Kaj tie ĉi tagmanĝis kune<delimiter>Kun Lenskij ofte li laŭ mor’.<delimiter>Bonvolu plu min sekvi nune.<delimiter>Jen kabineto de l’ sinjor’;<delimiter>Li tie ĉi ripozis iam,<delimiter>Aŭskultis ekonomon nian,<delimiter>Kaftrinkis, legis en maten’ …<delimiter>Kaj la sinjor’ malnova jen<delimiter>Ĉi tie loĝis iam ankaŭ,<delimiter>Bonvolis karteludi li<delimiter>Je «stultuleto» eĉ kun mi<delimiter>Ĉe la fenestr’ en tiu flanko.<delimiter>Ripozu li en supra sfer’<delimiter>Kaj lia cindro en la ter’!»
<h1>XIX</h1>
Rigardas Tatiana ĉion<delimiter>Ĉirkaŭe kun kortuŝa sent’.<delimiter>Kaj malatentas ŝi nenion.<delimiter>Animon ŝian kun turment’<delimiter>Plenigas ĉio per ĝojstampo:<delimiter>La tablo kun malplena lampo,<delimiter>Kaj libr-amaso, kaj la lit’,<delimiter>Kaj la cetera rekvizit’,<delimiter>Kaj la aspekto el fenestro,<delimiter>Kaj luna lum’ kun pala fort’,<delimiter>Kaj la portret’ de Byron lord[* Far niente — nenionfarado (itallingve).],<delimiter>Kaj statuet’ de l’ militestro<delimiter>Kun streĉa frunto sub ĉapel’,<delimiter>Kun brakkruciĝo sen ŝancel’[* Napoleon Bonaparte (1768–1821) — fama aventuristo, kiu, posedante genian talenton de militkomandanto, sukcesis atingi superan gradon de potenco kaj fariĝis franca imperiestro, ĝis post malsukceso de militiro kontraŭ Rusio en 1812 li estis abdikigita kaj mortis en ekzilo.].
<h1>XX</h1>
Kaj longe Tatiana restas<delimiter>Ravplene en la moda ĉel’.<delimiter>Sed jam malfrue. Vent’ ekestas<delimiter>Malvarma. Nigras la ĉiel’.<delimiter>Nebulas la river’ malklare;<delimiter>Kaj nia juna vagulin’<delimiter>Jam hejmen devas turni sin.<delimiter>Kaj Tanjo sian fort-impreson<delimiter>Forkaŝas kaj ne sen ekspir’<delimiter>Revenas al returna ir’.<delimiter>Sed tamen petas ŝi permeson<delimiter>Plu veni al ĉi tiu sojl’<delimiter>Por legi librojn en izol’.
<h1>XXI</h1>
La gardistinon Tatiana<delimiter>Finfine adiaŭis for.<delimiter>Revenis ŝi senakompana<delimiter>Post unu tag’ en frua hor’.<delimiter>Kaj en la kabineto muta,<delimiter>Rifuĝe for de l’ mondo tuta,<delimiter>Finfine restis ŝi en sol’<delimiter>Kaj longe ploris sen konsol’.<delimiter>Kaj poste ŝi la librojn prenis.<delimiter>Komence ŝi sen granda em’<delimiter>Rigardis ilin, sed la tem’<delimiter>De l’ libroj ŝin en mir’ ektenis.<delimiter>Eklegis Tanjo kun volont’,<delimiter>Al ŝi aperis nova mond’.
<h1>XXII</h1>
Ni kvankam sclas, ke Eŭgeno<delimiter>Legadon ŝati ĉesis jam,<delimiter>Sed kelkajn verkojn li almenaŭ<delimiter>Ne ĵetis for el la program’;<delimiter>L’ aŭtoron de Giaour, Juan[* Giaour, Juan (prononcu: Gjaúr, Ĥuán) — unuj el la ĉefaj herooj de la verkoj de la angla poeto Byron (prononcu: Bájron)[80].] kaj<delimiter>Aliajn kelkajn librojn ankaŭ,<delimiter>En kiuj estas sen mensog’<delimiter>Respegulitaj la epok’<delimiter>Kaj la moderna homnaturo<delimiter>Kun ĝia variem-tendenc’,<delimiter>Sekec’ kaj egoism-esenc’,<delimiter>Revema troe sen mezuro,<delimiter>Kun ĝia kruda mensimag’,<delimiter>Bolanta en sencela ag’.
<h1>XXIII</h1>
Konservis signon multaj paĝoj<delimiter>De tre videbla ungoprem’,<delimiter>Kaj pli al tiuj ĉi notaĵoj<delimiter>Atentas Tanjo kun viglem’.<delimiter>Kaj vidas Tatiana treme,<delimiter>Ideon kiun favoreme<delimiter>Onegin konsideris pli<delimiter>Kaj kiun mutkonsentis li.<delimiter>Renkontis ĉie ŝi nesole<delimiter>Krajonajn strekojn sur marĝen’<delimiter>Kaj la animo de Eŭgen’<delimiter>Esprimas ĉie sin nevole,<delimiter>Jen per vortet’ en iu lok’,<delimiter>Per kruco aŭ demanda hok’.
<h1>XXIV</h1>
Kaj nun do iom kaj post iom<delimiter>Komencas ekkompreni jam<delimiter>Pli bone Tanjo — dank’ al dio —<delimiter>Lin, kiun devas ŝi kun am’<delimiter>Prisopiradi en sincero.<delimiter>Strangul’ ĉagrena kaj danĝera,<delimiter>Id’ de l’ infer’ aŭ de l’ ĉiel’,<delimiter>Diablo tiu kaj anĝel’,<delimiter>Li kio estas? Ĉu imito,<delimiter>Fantom’ senkorpa, aŭ en rest’<delimiter>Moskvano en Harolda vest’,<delimiter>De l’ fremdo misinterpretito,<delimiter>Nur modvortaro estas li?..<delimiter>Do ĉu li estas parodi’?
<h1>XXV</h1>
Ĉu la enigmon ŝi sukcesis<delimiter>Diveni, ĉu troviĝis nom’?<delimiter>La horoj flugas; ŝi forgesis,<delimiter>Ke oni en la hejma dom’<delimiter>Ŝin jam atendas; du najbaroj<delimiter>Pritemas tie ŝin senfare.<delimiter>— Jam Tanjo estas ne knabin’, —<delimiter>Eldiris la maljunulin’: —<delimiter>Ja Olga estis pli junaĝa.<delimiter>Ŝin edzinigi venis hor’;<delimiter>Sed kion fari? Ĉiujn for<delimiter>Ŝi malakceptas sendomaĝe.<delimiter>Kaj ŝi sopiras sen plezur’<delimiter>Kaj ĉie sola vagas nur.—
<h1>XXVI</h1>
«Ĉu enamiĝis ŝi?» — Sed kiun?<delimiter>Bujánov ne allogis ŝin.<delimiter>Sin svatis Petuŝkóv — nenion!<delimiter>Husar’ Piĥtin vizitis nin;<delimiter>Nu, kiom Tanjon li aspiris<delimiter>Kaj kontentigi ŝin deziris!<delimiter>Mi pensis: estos do prosper’;<delimiter>Ve! malsukcesis la afer’.—<delimiter>«Do kion plue? Ja rezultas<delimiter>Nur Moskva fianĉin-foir’!<delimiter>Troviĝos tie iu vir’!»<delimiter>— Ho ve, karul’! Enspez’ nemultas.—<delimiter>«Sufiĉos por la vintr’ al vi;<delimiter>Se ne, do pruntedonos mi.»
<h1>XXVII</h1>
Al tiu bonkonsil’ ekfidis<delimiter>Tre la maljunulino nun;<delimiter>Ŝi prikalkulis — kaj decidis<delimiter>Veturi Moskvon post aŭtun’.<delimiter>Novaĵon tiun aŭdas Tanjo.<delimiter>Por juĝo de la mond’ en van’ ja<delimiter>Prezenti trajtojn de naiv’<delimiter>De la provinca simpla viv’!<delimiter>En malnovmodaj vestoj iri!<delimiter>Kun malnovmoda morkondut’!<delimiter>Por Moskvaj dandoj esti lud’<delimiter>Kaj mokojn tuj al si altiri!<delimiter>Terure! Ne, eĉ sen kompar’,<delimiter>Pli bonas resti en kampar’!
<h1>XXVIII</h1>
Rapidas ŝi al kamp-anguloj,<delimiter>Levante sin en frumaten’,<delimiter>Kaj kun malgajaj larmokuloj<delimiter>Ŝi ekparolas en ĉagren’:<delimiter>«Adiaŭ, pacaj horizontoj,<delimiter>Kaj vi, konataj valoj, montoj,<delimiter>Kaj vi, arbaro kaj torent’;<delimiter>Adiaŭ, bela firmament’,<delimiter>Naturo gaja, vi, adiaŭ;<delimiter>Mi ŝanĝas vin por la renkont’<delimiter>Kun brua bril’ de l’ vanta mond’ …<delimiter>Vi ankaŭ for, libero mia!<delimiter>La sorto kien pelas min?<delimiter>Preparas kion la destin’?»
<h1>XXIX</h1>
Promenoj ŝiaj nun pli longas.<delimiter>Jen riveret’, jen val-dekliv’<delimiter>Nun Tatiana-n pli allogas<delimiter>Per sia ĉarma perspektiv’.<delimiter>Samkvazaŭ kun amikoj koraj<delimiter>Ŝi kun herbejoj, boskoj foraj<delimiter>Konversacias en sincer’,<delimiter>Sed forrapidas la somer’.<delimiter>La oraŭtuno jam aperis.<delimiter>Tremanta, pala, la natur’<delimiter>Vestita estas en purpur’ …<delimiter>Kaj jen la nordo ekkoleris<delimiter>Pelante nubojn — kaj en fin’<delimiter>Alvenas vintro-sorĉistin’.
<h1>XXX</h1>
Alvenis ĝi kaj jen ekpendis<delimiter>Per neĝoflokoj sur branĉar’;<delimiter>Ĝi beltapiŝe sin etendis<delimiter>Sur kampoj kun blindiga klar’;<delimiter>Riveron ĝi kun bordoj mole<delimiter>Glat-egaligis ŝvel-tavole;<delimiter>Ekfrostis. Kaj ĝojigas nin<delimiter>L’ amuz’ de l’ vintro-bonpatrin’.<delimiter>Nur Tanjo nia ne aspiras<delimiter>Renkonti ĝin ĉe la aper’<delimiter>Kaj spiri per la frost-aer’;<delimiter>Per neĝ’ unua ne deziras<delimiter>Vizaĝon lavi ŝi kun ĝoj’;<delimiter>Timigas ŝin la vintra voj’.
<h1>XXXI</h1>
Jam estas multe prokrastita<delimiter>La lasta dat’ por ekvojaĝ’.<delimiter>Denove estas riparita<delimiter>La forgesita ekipaĵ’.<delimiter>Laŭ la kutim’ tri plenaj ĉaroj<delimiter>Ŝarĝiĝas per mastrumilaroj,<delimiter>Kofrar’ kun multa rekvizit’,<delimiter>Seĝaro, vazoj kun konfit’,<delimiter>Matracoj, kaĝoj kaj gekokoj,<delimiter>Pelvar’, potar’ kaj tiel plu.<delimiter>El servistej’ aŭdiĝas bru’<delimiter>De adiaŭaj plorsufokoj:<delimiter>Kondukas oni jam en ord’<delimiter>Dek ok ĉevalojn al la kort’.
<h1>XXXII</h1>
Enjungas oni ilin bone,<delimiter>Finpretigata estas manĝ’,<delimiter>La ĉarojn superŝarĝas oni,<delimiter>Insultoj sonas dum aranĝ’.<delimiter>Sur vila ĉevalaĉ’ malgrasa<delimiter>Gvidisto sidas barbamasa.<delimiter>Servutular’ ĉe l’ kort-enir’<delimiter>Alvenis por adiaŭdir’.<delimiter>Kaj jen eksidis fine ĉiuj,<delimiter>La ĉaroj glitas trans la plac’.<delimiter>«Adiaŭ, vi, angul’ de pac’!<delimiter>Izola refuĝej’, adiaŭ!<delimiter>Ĉu mi revidos iam vin?»<delimiter>Demandas Tanjo plore sin.
<h1>XXXIII</h1>
Se al la civiliz-stimulo<delimiter>Dediĉos ni pli da atent’,<delimiter>Verŝajne iam (laŭ kalkulo<delimiter>De filozofa kompetent’ —<delimiter>Post kvincent jaroj) niaj vojoj<delimiter>Boniĝos pli je kelkaj fojoj.<delimiter>Ruslandon tutan ŝosear’<delimiter>Kunligos ĉie jam sen bar’.<delimiter>Trans akvoj pontoj fergranitaj<delimiter>Arkiĝos per larĝega blok’,<delimiter>Disiĝos montoj, kun arog’<delimiter>Tuneloj estos trafositaj,<delimiter>Kaj eĉ en ĉiu ajn staci’<delimiter>Fondiĝos la restoraci’.
<h1>XXXIV</h1>
Nun niaj vojoj tre malbonas[* Noto de l’ aŭtoro:Ŝoseoj niaj — belplezur’:Remparo, kav’, arbvico randa;Laboro multa, gloro granda,Sed ofte spitas la vetur’.Utilas en neniu gradoDeĵoraj arboj de l’ ale’;Tre belaspektas la ŝose’,Sed nure: por piedirado!Liberas en Rusland’ vetur’En du okazoj, kiam nurMak-Eva, Mak-Adamo nia —La vintro per invad’ glaciaAperas kun kolerdetru’,La vojon forĝas ĝi je fero,Kaj neĝo en matena fru’Lanuge kovras ĝin sur tero.Aŭ kiam pasas tra kampar’Somersekego tiom brule,Ke vadus trans marĉeto-mar’La muŝo eĉ fermitokule.(«Stacio» de Princo Vjazemskij). {Makadamo — ŝtonpavimo de ŝoseoj kaj vojoj, aranĝita laŭ la maniero de angla inĝeniero G.L. Mac-Adam (1756–1836). Mak-Eva estas ŝerco, ĉar en la rusa lingvo la vorto vintro estas ingenra.}],<delimiter>La pontoj putras en forlas’,<delimiter>En staciejoj dormon donas<delimiter>Neniam pul- kaj cim-amas’;<delimiter>Restoracioj mankas. Sole<delimiter>En la malvarma hal’ izole<delimiter>Prezlisto pendas por belvid’<delimiter>Kaj mokas nur al apetit’,<delimiter>Dum kiam la vilaĝ-ciklopoj[* Ciklopoj — laŭ la antikva greka mitologio unuokulaj grandeguloj, kiuj sub gvido de Vulkano forĝis fulmojn por Zeŭso[4].]<delimiter>Ĉe flam’ kuracas en kviet’<delimiter>Per rusa peza martelet’<delimiter>Facilkaleŝon el Eŭropo,<delimiter>Benante sulkojn de l’ vojrand’<delimiter>Kaj kavojn de l’ gepatra land’.
<h1>XXXV</h1>
Sed dum la vintro kun intenso<delimiter>Agrablas tre la veturad’.<delimiter>Samkiel moda vers’ sen penso<delimiter>La vintra vojo estas glat’.<delimiter>Aŭtomedonoj[* Aŭtomedono (Aŭtomedonos) — lerta veturigisto de la batalĉaro de Aĥilo (Achilleus), la plej kuraĝa el la grekaj herooj dum la sieĝo de Trojo.] niaj kuras,<delimiter>La trioĉaroj[* Trioĉaro (trójka) — triĉevale jungita glitveturilo, fama rusa jungaranĝo, uzata plejparte por plezurveturoj.] flugveturas<delimiter>Kaj verstoj[* Versto (verstá) — iama rusa mezuro por distanco, egalas 1,067 km.] en malordinar’<delimiter>Vidiĝas kvazaŭ palisar’[* Noto de l’ aŭtoro: La komparo estas prunteprenita ĉe K**, tiom konata pro ludemo de l’ imago. K** estis rakontanta, ke estante sendita kiel kuriero de princo Potemkin al la imperiestrino, li veturis tiom rapide, ke lia spado, elŝoviĝinta per ekstremaĵo el la veturilo, estis frapadanta la verstokolonojn kvazaŭ palisaron.],<delimiter>Sed propraforte tre domaĝe<delimiter>Veturis Lárina por ŝpar’,<delimiter>Ne per rapida poŝta car’,<delimiter>Kaj tial multe dumvojaĝe<delimiter>Enuis Tanjo sen plezur’:<delimiter>Sep tagojn daŭris la vetur’.
<h1>XXXVI</h1>
Kaj tamen jam proksime estas.<delimiter>De l’ blankaŝtona Moskv’ en klar’<delimiter>Per oraj krucoj jam majestas<delimiter>Antikva brila kupolar’.<delimiter>Ha, fratoj! Kiom mi kontentis<delimiter>Subite kiam mi eksentis<delimiter>Ĝardenojn, templojn, domojn jam<delimiter>Jen antaŭ mi en panoram’!<delimiter>Ho, kiom ofte entumulte<delimiter>Dum mia vaga vivdestin’<delimiter>Mi rememoris, Moskvo, vin!<delimiter>Ho, Moskvo… kiom estas multe<delimiter>Ĉi nom’ por ĉiu rus’ trezor’!<delimiter>Revokas kiom lia kor’!
<h1>XXXVII</h1>
Jen la kastel’ de Petr’[* Petro I la Granda (1672–1725) — rusa caro. Agante despotisme, li enkondukis multajn gravajn reformojn en Ruslando, fondis Peterburgon (nun Leningrado) kaj generale multe faris por ke la tuta rusa vivo ricevu eksteran aspekton de eŭropa civilizo.] aperas<delimiter>Malhele sur arbara fon’.<delimiter>La novan gloron ĝi fieras.<delimiter>Kun van’ en ĝi Napoleón<delimiter>Atendis dum feliĉo fina,<delimiter>Ke Moskvo antaŭ li sin klinu<delimiter>Kun ŝlosilar’ de l’ glora Kreml’[* Kreml — antikva historia kerno de la urbo Moskvo, ĉirkaŭita per muroj kaj turoj placaro kun palacoj kaj temploj, nuntempe sidejo de la Soveta registaro.].<delimiter>Ne, Moskvo mia sen ekzempl’<delimiter>Al li ne iris riverence.<delimiter>Ne feston kun donac-gratul’,<delimiter>Preparis fajron ĝi kun brul’<delimiter>Por la hero’ senpacienca.<delimiter>Kun meditem’ el tie ĉi<delimiter>Al la bruleg’ rigardis li.
<h1>XXXVIII</h1>
Adiaŭ do, vi, atestanto<delimiter>De l’ fiaskinta glorinvad’.<delimiter>Kolonoj blankaj de l’ urbrando<delimiter>Vidiĝas. Tra Tverskaja-strat’<delimiter>Trans kavoj glitas jam la ĉaro.<delimiter>Aperas budoj, lanternaro,<delimiter>Virinoj, buboj, viramas’,<delimiter>Veturilar’ en preterpas’,<delimiter>Ĝardenoj, domoj, buĥaranoj[* Buĥaranoj — diverspopolaj, plejparte uzbekaj kaj turkmenaj, loĝantoj de Buĥara lando en Meza Azio. Ili havis viglan komercon kun la rusoj.],<delimiter>Butikoj kun diversa var’,<delimiter>Bulvardoj, rajda kozakar’[* Kozakoj — klaso de rusaj kamparanoj, kiuj estis liberaj de servuteco kaj havis aliajn privilegiojn kondiĉe ke ili loĝis en la limrandoj de la ŝtato kaj plenumis konstantan militservon. Ne konfuzu kun kazakoj — turkodevena nacio, antaŭe konita sub la nomo kirgizoj (kvankam kirgizoj aŭ karakirgizoj estas alia popolo).],<delimiter>Modmagazenoj kaj kabanoj,<delimiter>Leonoj sur pordega mur’,<delimiter>Monedoj super templa tur’.
<h1>XXXIX. XL</h1>
Ho, Moskvo! Moskvo!…………[* En tiu ĉi strofo Puŝkin provis priskribi rakonton de la vartistino de Tatiana pri Moskvo, sed li ne verkis ĝin.]<delimiter><delimiter>Okupas horojn du komplete<delimiter>Laciga tiu ĉi promen’,<delimiter>Ĉe Ĥaritonij[* Preĝejo de sankta Ĥaritono la Konfesanto.] en strateto<delimiter>La ĉaro haltis fine jen.<delimiter>Nun venis ili de l’ vojaĝo<delimiter>Al la onklino maljunaĝa<delimiter>Kvarjare jam en ftiz-malsan’.<delimiter>Kun okulvitroj, ŝtrump’ en man’,<delimiter>Kalmuko[* Kalmukoj — mongoldevena popolo, loĝanta apud Kaspia maro.] en ĉifonkaftano<delimiter>Malfermas pordon kun sinklin’.<delimiter>Renkontas ilin la princin’<delimiter>Per kri’, kuŝante sur divano.<delimiter>Nun la maljunulinoj du<delimiter>Brakumis sin kun larmoflu’.
<h1>XLI</h1>
— Princin’, mon ange! — «Pachete!»[* Prononcu: Paŝét. Francmaniere, virina nomo.] — Alina! —<delimiter>«Ĉu imageble?» — Pasis jam<delimiter>Ĉu longe? — «Karulin’! Kuzino!<delimiter>Sidiĝu — kia vera dram’!<delimiter>Nun estas kvazaŭ scen’ romana…»<delimiter>— Filin’ jen mia, Tatiana.—<delimiter>«Ah, Tanjo! do aliru vi —<delimiter>En sonĝo kvazaŭ estas mi…<delimiter>Kuzin’, ĉu lasis vin memoro<delimiter>Pri Grandison?» — Ha, Grandison!<delimiter>Nu, kion do? — «Ĉe Simeon’<delimiter>En Moskvo loĝas li ankoraŭ;<delimiter>Li min vizitis laŭ iam’;<delimiter>La filon li edzigis jam.
<h1>XLII</h1>
Kaj tiu… tamen ni rakontu<delimiter>Pli poste pri ĉi tiu tem’.<delimiter>Sed Tanjon ni jam morgaŭ montru.<delimiter>Domaĝe mi ne povas mem,<delimiter>Apenaŭ trenas mi la krurojn.<delimiter>Sed vin lacigis la veturoj;<delimiter>Ripozi kune iru ni…<delimiter>Oh, mankas fortoj… lacas mi…<delimiter>Lacigas min ne nur ĉagreno,<delimiter>Sed eĉ la ĝojo… Karulin’,<delimiter>Ne taŭgas tute mi en fin’.<delimiter>La maljunec’ — ho, abomeno…»<delimiter>Kaj jam, tutlaciĝinte for,<delimiter>Komencis tusi ŝi kun plor’.
<h1>XLIII</h1>
Kortuŝas Tanjon ĝis intimo<delimiter>Karesoj de l’ malsanulin’;<delimiter>Sed ĉe l’ novloko sen kutimo<delimiter>Ŝi tre malbone sentas sin.<delimiter>Sub silka kurtenet’ alkova<delimiter>Ne dormas ŝi sur lito nova;<delimiter>Kaj la preĝeja frusonor’,<delimiter>Reanoncanto de l’ labor’,<delimiter>Matene levas ŝin; eksidas<delimiter>Ŝi ĉe fenestro en malklar’.<delimiter>Tagiĝas pli, sed ne kampar’<delimiter>Vidiĝas antaŭ ŝi: ŝi vidas<delimiter>Tutfremdan korton je surpriz’<delimiter>Kun muro, kuirej’, remiz’.
<h1>XLIV</h1>
Kaj jen: por tagmanĝad’ sen finoj<delimiter>Venigas oni Tanjon nun<delimiter>AI ĉiuj avoj kaj avinoj,<delimiter>Por montri ŝin en oportun’.<delimiter>La parencinojn elekstreme<delimiter>Renkontas oni kareseme<delimiter>Kun pan’ kaj sal’[* Rusa kutimo prezenti panon kaj salon (almenaŭ pervorte) kiel signon de bonvenigo.], kun ĝojekkri’:<delimiter>«Ĉu Tanjo! Kiom kreskis vi!<delimiter>Nur ĵus ja ŝajne mi vin baptis!<delimiter>Kaj mi vin pinĉis je orel’!<delimiter>Kaj mi vin nutris per pastel’!<delimiter>Kaj mi vin sur la brakojn kaptis!»<delimiter>Kaj veas la avina ĥor’:<delimiter>«Jen flugas niaj jaroj for!»
<h1>XLV</h1>
Sed ili ŝanĝis sin apenaŭ;<delimiter>Tutsamas ili eĉ sen pruv’:<delimiter>Onklin’ de la princin’ Elena<delimiter>Sin vestas per la sama kuf’;<delimiter>Ŝminkadas sin Lukérja Lvovna,<delimiter>Mensogas plu Lubóvj Petrovna,<delimiter>Iván Petroviĉ — malsaĝul’,<delimiter>Semjón Petroviĉ — avarul’,<delimiter>Ĉe Pelageja Nikolavna —<delimiter>Monsieur Finmouche[* Prononcu: Mosjéŭ Finmuŝ. France, signifas: sinjoro Finmuŝ.] en amikec’<delimiter>Kaj sama hund’ kaj sama edz’,<delimiter>Kaj tiu ĉi, kutimklubano,<delimiter>Silente surdas laŭ la sam’<delimiter>Kaj manĝas kun la sama am’.
<h1>XLVI</h1>
Filinoj Tanjon ĉiel servas;<delimiter>De l’ jungracioj Moskvaj gap’<delimiter>Komence en silent’ observas<delimiter>Jen Tanjon de l’ pied’ ĝis kap’.<delimiter>Ŝin ili opinias stranga,<delimiter>Provinc-afekta kaj palvanga,<delimiter>Malgrasa iom, estas ver’,<delimiter>Sed tre beleta en ceter’;<delimiter>Kaj poste laŭ sinakomodo<delimiter>Amikiniĝas ili jam,<delimiter>Ŝin kisas kaj dum sinornam’<delimiter>Ŝin frizaranĝas laŭ la modo,<delimiter>Kaj fundsekretojn de la kor’<delimiter>Al ŝi konfidas kun fervor’,
<h1>XLVII</h1>
Amvenkojn siajn kaj esperojn,<delimiter>Petolojn, revojn kun delog’.<delimiter>Senkulpe fluas tuj kveroj<delimiter>Kun spic’ facila de mensog’.<delimiter>Kaj danke por babilo tia<delimiter>Pri propra korkonfeso ŝia<delimiter>Insistas ili kun aspir’.<delimiter>Sed Tanjo kvazaŭ en delir’<delimiter>Aŭskultas ilin senatente,<delimiter>Ŝi ĉion preterlasas for,<delimiter>Sekreton ŝi de sia kor’,<delimiter>Trezoron de l’ felic’, silente<delimiter>Konservas sen parol’ en pi’,<delimiter>Konfidas al neniu ŝi.
<h1>XLVIII</h1>
Deziras tamen Tatiana<delimiter>Atenti al la bona ton’,<delimiter>Sed tia trivialo vana<delimiter>Okupas ĉiujn en salon’;<delimiter>Aspektas ĉio tiel pale;<delimiter>Mensogas oni eĉ sengale;<delimiter>En la senfrukta senutil’<delimiter>De klaĉoj, famoj kaj babil’<delimiter>Ide’ neniam elaperas<delimiter>Eĉ nur senkaŭze en subit’;<delimiter>La mens’ sekigas sin sen sprit’;<delimiter>La kor’ neniam eksinceras;<delimiter>Malsaĝo gaja je renkont’<delimiter>En vi eĉ mankas, vanta mond’!
<h1>XLIX</h1>
Arĥivaj fraŭloj jen en grupo<delimiter>Rigardas Tanjon kun afekt’<delimiter>Kaj inter si pro senokupo<delimiter>Pri ŝi parolas kun neglekt’.<delimiter>Nur arleken’ sentimentala<delimiter>Ŝin ial trovas ideala<delimiter>Kaj apud pordangul’ por ŝi<delimiter>Laboras jen pri elegi’.<delimiter>Okaze apud ŝi eksidis<delimiter>Eĉ Vjázemskij[* Princo P.A. Vjázemskij (1792–1878) — poeto kaj literatura kritikisto. Vjázemskij, Ĵukóvskij kaj Bátjuŝkov estis en la tempo de Puŝkin ĉefaj pioniroj de la romantisma periodo en la rusa literaturo, anstataŭinte la pezan «klasikismon» de la XVIII jarcento kaj la larmeman «sentimentalismon» de la juna Karamzin. En la komenco de la XIX jarcento la rusa literaturo, malgraŭ sia centjara pasinteco, estis ankoraŭ infanaĝa: ĝi estis ankoraŭ konsiderata kiel «agrabla amuzo» de la riĉa nobelaro.] persone mem<delimiter>Kaj ĉarmis ŝin per alta tem’,<delimiter>Kaj apud li do ŝin ekvidis<delimiter>Kaj informiĝis pri la nom’<delimiter>Maljuna kun peruko hom’.
<h1>L</h1>
Sed tie, kie Melpomena[* Melpomene — muzo de kantoj laŭ la antikva greka mitologio.]<delimiter>Laŭtblekas per tirkria ton’<delimiter>Kaj antaŭ la malvarmoplena<delimiter>Publiko svingas per ĥiton’[* Ĥitono — greka vestaĵo.],<delimiter>Dum dormas Thalia[* Thalia aŭ Thaleia — muzo de komedio laŭ la greka mitologio.] sen aŭdo<delimiter>De la favora vokaplaŭdo,<delimiter>Kaj kie Terpsiĥora-n[* Terpsiĥora — muzo de dancoj laŭ la antikva greka mitologio.] nur<delimiter>Admiras oni kun plezur’<delimiter>(Ĉi tiuj moroj kaj inklinoj<delimiter>Samtempas ĉiam min kaj vin),<delimiter>Al Tanjo ne direktis sin<delimiter>Lornetoj de l’ ĵaluzulinoj,<delimiter>Nek modkritikoj kun sever’<delimiter>El la loĝioj kaj parter’.
<h1>LI</h1>
Venigas oni Tanjon ankaŭ<delimiter>En Klubon. En ĉi tiu lok’<delimiter>Ekscito, premo, spacomanko,<delimiter>Mazurka bru’, densec’, sufok’,<delimiter>Kandela bril’, vizaĝoj ŝvitaj,<delimiter>Per homoj haloj plenigitaj,<delimiter>Da fianĉinoj luksa ĥor’<delimiter>Impresas tuj ĝis kapdolor’.<delimiter>Ĉi tie dandoj fanfaronas<delimiter>Per la lorneto, modsurtut’<delimiter>Kaj aroganta fikondut’.<delimiter>Ĉi tie la husaroj spronas<delimiter>Por brili, ĉasi al la kor’<delimiter>Kaj fluge malaperi for.
<h1>LII</h1>
La nokto havas multajn stelojn,<delimiter>En Moskvo multas knabinar’,<delimiter>Sed tamen en la blu’ ĉiela<delimiter>La luno restas sen kompar’.<delimiter>Kaj tiu, kiun kun admiro<delimiter>Mi timas ĝeni per la liro,<delimiter>Samkiel la majesta lun’,<delimiter>En mez’ unike brilas nun.<delimiter>Kun kia ĉieleca ardo<delimiter>La teron tuŝas ŝi dum ir’!<delimiter>Ondigas sin la brust’ en spir’!<delimiter>Kaj dolĉas kiom la rigardo!<delimiter>Sufiĉas tamen; ĉesu mi:<delimiter>Mi jam tributis al pasi’.
<h1>LIII</h1>
Bru’, rido, riverencaj klinoj,<delimiter>Galop’, mazurko, valso, kur’ …<delimiter>Sed sole inter du onklinoj,<delimiter>Nerimarkate, sen plezur’,<delimiter>Silente Tatiana sidas,<delimiter>De l’ mondo bruon ŝi ne vidas;<delimiter>Ŝi sufokiĝas tie ĉi…<delimiter>Aspiras al kamparo ŝi,<delimiter>Al la malriĉaj vilaĝanoj,<delimiter>Al la izola angulet’,<delimiter>En kiu fluas riveret’,<delimiter>Al siaj floroj kaj romanoj,<delimiter>Al tiu loko ĉe tili’,<delimiter>En kiu ŝin vizitis li.
<h1>LIV</h1>
Eraras tiel ŝia penso:<delimiter>Forgesis ŝi eĉ pri la bal’,<delimiter>Dum ŝin rigardas kun intenso<delimiter>Jen iu grava general’.<delimiter>Tuj la onklinoj sen diskuto<delimiter>Ekpuŝis Tanjon per kubuto<delimiter>Kaj ambaŭ flustris por kompren’:<delimiter>— Maldekstren tuj rigardu jen.—<delimiter>«Maldekstren? Kio tie estas?»<delimiter>— Egale, vi rigardu nur…<delimiter>En tiu grup’, kun grav-statur’,<delimiter>Ĉe du en uniforma vesto…<delimiter>Jen iris li… ĉe fin’ de l’ hal’ …—<delimiter>«Ĉu tiu dika general’?»
<h1>LV</h1>
Nun pro la venko kun respekto<delimiter>Gratulu Tatiana-n ni<delimiter>Kaj flanken vojon ni direktu<delimiter>Al tiu, kiun kantas mi…<delimiter>Jen estas loko oportuna:<delimiter>Mi kantas pri l’ amiko juna,<delimiter>Pri lia multestranga viv’.<delimiter>Do verkon mian longan vi<delimiter>Nun benu, Muzo de eposo!<delimiter>Migrantan kun apogostang’<delimiter>Ne erarigu min al flank’.<delimiter>Sufiĉe. Ŝarĝo for kolosa!<delimiter>Honor’ al klasikism-eduk’:<delimiter>Malfrue, tamen — enkonduk’.
<h1>Ĉapitro oka</h1>
<i>Fare thee well, and if for ever,<delimiter>Still for ever fare thee well.</i>[* Anglalingve, signifas: Estu feliĉa, kaj se ni adiaŭas por ĉiam, do por ĉiam estu feliĉa.]<delimiter>Byron[* Lordo George Gordon Byron (prononcu: Ĝorĝ Gordon Bájron) — fama angla poeto (1788–1825). Lia poezio havis grandan influon en la tuta Eŭropo. Puŝkin trafe esprimis tiujn ĉi modhumorojn de sia epoko en la figuro de Eŭgeno Onegin.]
<h1>I</h1>
En tiuj tagoj, kiam flegis<delimiter>Ekfloron mian la Lice’,<delimiter>Mi arde Apuleon legis,<delimiter>Sed Ciceronon[* Marcus Tullius Cicero (prononcu: Márkus Tulius Cícero) — fama Roma oratoro kaj filozofo (106–43 antaŭ Kristo).] tute ne.<delimiter>Printempe en ĉi tiuj tagoj,<delimiter>Je cignokrioj apud lagoj<delimiter>Ĉe val’ mistera en silent’,<delimiter>Min Muz’ vizitis kun atent’.<delimiter>Studenta mia ĉel’ subite<delimiter>Lumiĝis. Tie mia Muz’<delimiter>Festenon faris kun amuz’,<delimiter>Pri juna ĝoj’ ekkantis sprite,<delimiter>Pri nia historia glor’,<delimiter>Pri vervosonĝoj de la kor’.
<h1>II</h1>
La mond’ renkontis nin aplaŭde;<delimiter>Flugigis la sukceso nin;<delimiter>Derĵavin[* G.R. Derĵavin (1743–1816) — la plej eminenta rusa poeto en la epoko antaŭ Puŝkin. En januaro 1815 li ĉeestis solenan ekzamenon en la Liceo de Cárskoe-Seló, apud Peterburgo, kie la dekkvinjara Puŝkin deklamis sian poemon «Rememoroj en Cáskoe-Seló». Derĵavin estis ravita kaj antaŭdiris al Puŝkin grandan estontecon.] mem nin markis laŭde<delimiter>Kaj benis antaŭ sia fin’.<delimiter>[Kaj Dmitrev[* J.J. Dmitriev aŭ Dmitrev (1760–1837) — rusa poeto, kreinto de la sentimentala lirikismo en la rusa poezio, verkinto de fabloj kaj satiroj.] nin aprobis ankaŭ;<delimiter>Metinte skribtabulon flanken,<delimiter>La konservant’ de l’ rusa mor’<delimiter>Ja nin karesis kun favor’.<delimiter>Kaj vi, profunde inspirita,<delimiter>Kantisto de l’ supera bel’,<delimiter>Idol’ de l’ alta ĉasta cel’,<delimiter>Ja vi, inkline agordita,<delimiter>Etendis manon kun flam-ard’<delimiter>Kaj vokis min al pura art’!][* La dua parto de tiu ĉi strofo ne estis presigita de Puŝkin en la redaktita de li teksto de la romano.]
<h1>III</h1>
Sed, kiel leĝon, konfesante<delimiter>Arbitron solan de l’ pasi’,<delimiter>En la amas’ partoprenante,<delimiter>Venigis Muzon mi kun mi<delimiter>Al bruo de l’ festenpetoloj,<delimiter>Minac’ por noktaj gardpatroloj:<delimiter>Al ili, frenezantaj tro,<delimiter>Ŝi portis siajn fruktojn do<delimiter>Kaj gajis kiel Bakhanino[* Bakhaninoj — virinoj, kiuj dediĉis sin por servado al Bakho (Bacchus), dio de vino kaj diboĉo laŭ la antikva greka mitologio.],<delimiter>Toaste kantis al gastar’,<delimiter>Kaj la tiama junular’<delimiter>Ŝin amindumis kun obstino —<delimiter>Kaj mi fieri lasis min<delimiter>Pri mia gaja amikin’.
<h1>IV</h1>
Sed lasis mi la rondon tutan<delimiter>Kaj fuĝis… Muzo sekvis min.<delimiter>Ho, kiom ofte vojon mutan<delimiter>Dolĉigis mia kunulin’<delimiter>Per sorĉo de sekret-rakontoj.<delimiter>Sur rokoj de Kaŭkazaj montoj<delimiter>Ŝi je Lenora[* Lenora aŭ Leonore — heroino de la fama balado de la germana poeto G.A. Bürger (prononcu: Birger), vivinta en la jaroj 1748–1794.] en lunpal’<delimiter>Kun mi rajdadis sur ĉeval’!<delimiter>Kaj sur la bordoj de Taŭrido[* Taŭrido — Krimeo.]<delimiter>Ŝi nokte min en la malklar’<delimiter>Kondukis al la bord’ de l’ mar’<delimiter>Por ĝu-aŭskulti kun avido<delimiter>Eternan ĥoron de la ond’,<delimiter>Laŭdhimnon al la patr’ de l’ mond’.
<h1>V</h1>
Kaj forgesinte pri bruadoj<delimiter>De la ĉefurba luksa bril’,<delimiter>Al tend’ mizera de nomadoj<delimiter>Ŝi vizitadis kun humil’<delimiter>En la malgaja Moldavio,<delimiter>Kaj sovaĝiĝis ŝi pro tio,<delimiter>Anstataŭ lingvo de diar’<delimiter>Malriĉan lingvon de barbar’<delimiter>Kaj stepajn kantojn ŝi preferis…<delimiter>Ŝanĝiĝis tamen ĉio jen:<delimiter>En mia fantazi-ĝarden’<delimiter>Malgajaspekte ŝi aperis<delimiter>Fraŭline, kiel provincan’,<delimiter>Kun franca libro en la man’.
<h1>VI</h1>
Al monda «rout»[* Noto de l’ aŭtoro: Vespera kunveno sen dancoj, propre signifas amason. (Anglalingve, prononcu: raŭt.)] unuafoje<delimiter>Mi venas nun kun mia Muz’;<delimiter>Belecon ŝian stepan ĝoje<delimiter>Mi sekvas kun timem-ĵaluz’.<delimiter>Tra vico de l’ aristokratoj,<delimiter>Militaj dandoj, diplomatoj<delimiter>Kaj sinjorinoj pasas ŝi;<delimiter>Jen ŝi eksidis laŭ graci’<delimiter>Kaj observadas svarmon bruan<delimiter>De la kostumoj kaj babil’,<delimiter>Kaj de la gastoj kun ĝentil’<delimiter>La aperadon ĉiam pluan,<delimiter>Kaj virojn ĉirkaŭ in’ en ŝild’<delimiter>Samkvazaŭ kadron ĉirkaŭ bild’.
<h1>VII</h1>
Al ŝi ekplaĉas la bonorda<delimiter>Oligarkia konversaĵ’,<delimiter>Trankvila fierec’ konkorda,<delimiter>Miksaĵ’ de l’ rangoj kaj de l’ aĝ’.<delimiter>Sed kiu estas jen medita<delimiter>En la amaso selektita?<delimiter>Por ĉiuj ŝajnas li fremdul’.<delimiter>Traflugas kvazaŭ en nebul’<delimiter>Vizaĝoj antaŭ li je ĉeno.<delimiter>Ĉu estas splen’, melankoli’?<delimiter>Por kio ĉitieas li?<delimiter>Li estas kiu? Ĉu Eŭgeno?<delimiter>Ĉu li?.. Jes, li en plena sam’.<delimiter>Ĉu longe li alvenis jam?
<h1>VIII</h1>
Ĉu vere li senŝanĝas plene?<delimiter>Ĉu plu originalas li?<delimiter>Li estas kiu postrevene?<delimiter>Prezentos kion li al ni?<delimiter>Sub kiu masko li sin tenos?<delimiter>Ĉu kiel bigotul’ li venos,<delimiter>Harold, kvakero[* Kvakeroj (Quakers) — «skuiĝantoj» aŭ «amikoj» — angla religia sekto, bazita sur ĉefaj dogmoj de protestantismo, abstinenco kaj spirita revelacio.] aŭ Melmot,<delimiter>Kosmopolit’ aŭ patriot’,<delimiter>Ĉu simple estos li bonulo<delimiter>Samkiel ni aliaj mil?<delimiter>Almenaŭ estas jen konsil’:<delimiter>For la malnova modpostulo.<delimiter>Al liaj trompoj venas ĉes’ …<delimiter>— Ĉu vi lin konas? — Ne kaj jes.
<h1>IX</h1>
— Do kial tiom malfavore<delimiter>Vi lin mencias sen merit’?<delimiter>Ĉu ĉar ni ĉiuj senesplore<delimiter>Pri ĉio juĝas kun rapid’,<delimiter>Ĉu ĉar impet’ de l’ ardemuloj<delimiter>Al egoistaj homoj-nuloj<delimiter>Ridinda ŝajnas aŭ eĉ mok’,<delimiter>Ĉu ĉar la mens’ en prema lok’<delimiter>Liberon serĉas kaj do batas,<delimiter>Ĉu ĉar ni emas kun facil’<delimiter>Imagi faktojn el babil’,<delimiter>Ĉu ĉar gravuloj vanton ŝatas,<delimiter>Ĉu ĉar nur meznivel’ laŭ ver’<delimiter>Por ni ne ŝajnas strangafer’?
<h1>X</h1>
Feliĉas, kiu estis juna<delimiter>Kaj kiu kreskis ĝis matur’<delimiter>En ĝusta tempo oportuna<delimiter>Konforme al la vivmezur’,<delimiter>Ne kredis kiu al ĥimeroj,<delimiter>Ne fuĝis de la mondosferoj,<delimiter>Dudekjaraĝe estis dand’,<delimiter>Tridekjaraĝe edziĝant’,<delimiter>Kaj kvindekjara jam estingis<delimiter>Privatajn ŝuldojn siajn for,<delimiter>En ĝusta temp’ al mon’ kaj glor’<delimiter>Kaj rango en trankvil’ atingis,<delimiter>Pri kiu laŭtas onidir’:<delimiter>N.N. bonega estas vir’.
<h1>XI</h1>
Sed pensi estas tre ĉagrene,<delimiter>Ke vane pasis nia jun’,<delimiter>Ke ni perfidis ĝin senĝene<delimiter>Kaj ke ĝi trompis nin je pun’;<delimiter>Ke niaj bonaj kordeziroj,<delimiter>Ke niaj freŝaj revaspiroj<delimiter>Putriĝis tre rapide nun<delimiter>Samkiel verdo en aŭtun’.<delimiter>Teruras dum la vivo tuta<delimiter>Tagmanĝojn havi nur en vid’,<delimiter>La vivon trakti kiel rit’<delimiter>Kaj post amaso bonkonduta<delimiter>Inerte treni sin sen ĉes’<delimiter>Sen iu kuna interes’.
<h1>XII</h1>
En mez’ de rondo bonracia<delimiter>Maltaŭgas (vi konsentas, ĉu?)<delimiter>Famiĝi je strangulo ia,<delimiter>Objekto de ĉikana bru’,<delimiter>Aŭ ŝajni frenezul’ malsana,<delimiter>Aŭ kripla fenomen’ satana<delimiter>Aŭ eĉ Demono, en rutin’!<delimiter>Onegin (mi retuŝas lin)<delimiter>Post la mortigo de l’ amiko<delimiter>Atingis sen labor-celad’<delimiter>Ĝis dudekses-jaraĝa grad’<delimiter>Kaj enuante sen efiko,<delimiter>Kaj sen ofic’ kaj sen edzin’,<delimiter>Neniel sciis uzi sin.
<h1>XIII</h1>
Lin ekposedis malkvieto,<delimiter>Aspiro al ŝanĝad’ de lok’<delimiter>(Ekstreme peza tendenceto,<delimiter>De la nemultaj propra log’).<delimiter>Forlasis li bienon sian<delimiter>Kaj la kamparon idilian,<delimiter>En kiu ombro de l’ amik’<delimiter>Lin persekutis kun pentig’.<delimiter>Li vojaĝadon entreprenis<delimiter>Sen cel’ laŭ sola sentdifin’,<delimiter>Sed tiu ĉi migrad’ en fin’<delimiter>Al li ektedis: li revenis<delimiter>Kaj rekte trafis laŭ fatal’<delimiter>Samkiel Ĉackij[* Ĉackij — ĉefheroo de la fama komedio «Malfeliĉo pro saĝeco» de A.S. Gribojedov.] tuj al bal’.
<h1>XIV</h1>
Jen la amaso sin distiris,<delimiter>Murmuro kuris tra la hal’ …<delimiter>Al la mastrino grave iris<delimiter>La sinjorin’ kun general’.<delimiter>Ŝi estis ne trorapidema,<delimiter>Sen parolem’, sen frost’ ekstrema,<delimiter>Sen aroganta pomp-impres’,<delimiter>Sen pretendemo je sukces’,<delimiter>Sen tia eta modafekto,<delimiter>Sen imitema fals-kondut’ …<delimiter>Tre simpla estis ŝi en tut’.<delimiter>Ŝi ŝajnis esti la reflekto<delimiter>Du comme il faut[* Prononcu: Di kom il fo. Franclingve; signifas: De la deco.]… Ho ve, Ŝiŝkóv[* A. S. Ŝiŝkov (1764–1841) — rusa ministro de popoklerigo, reakciulo. Kiel literaturisto, li multe batalis kontraŭ ĉiu alinacia influo en la rusa literaturo. Kiel prezidanto de la Rusa akademio, li partoprenis laboradon pri la vortaro de la rusa lingvo.]:<delimiter>Traduki estas mi sen pov’.
<h1>XV</h1>
Al ŝi inklinis sinjorinoj,<delimiter>Avinoj laŭdis per ridet’,<delimiter>La viroj kun profundaj klinoj<delimiter>Rigardon serĉis en tutpret’;<delimiter>Fraŭlinoj preter ŝi ekhalte<delimiter>Pli orde kuris; kaj plej alte<delimiter>La nazon tenis en real’<delimiter>La ŝin sekvinta general’.<delimiter>Belega nomus ŝin neniu;<delimiter>Sed de la kapo ĝis la pland’<delimiter>En ŝi neniu eĉ pedant’<delimiter>Eltrovi povus tion, kio<delimiter>En la Londona alta rond’<delimiter>Nomiĝas vulgar[* Prononcu: válger. Anglalingve, signifas: vulgara.]. Kun volont’
<h1>XVI</h1>
Tradukus mi, sed ve — ne povas<delimiter>Ĉi tiun vorton, en favor’:<delimiter>Ĉe ni ĝi provizore novas<delimiter>Kaj dube restos en honor’.<delimiter>Por epigram’ ĝi tre konvenas…<delimiter>Sed al la temo mi revenas.<delimiter>Ĉi tiu ĉarma sinjorin’<delimiter>Ĉe tablo eksidigis sin<delimiter>Kun Nina Voronskaja brila,<delimiter>Ĉi Kleopatra[* Kleopatra — Egipta reĝino en la unua jarcento antaŭ Kristo.], sed de Nev’:<delimiter>Kaj plenkonsenti estas dev’,<delimiter>Ke ne kapablis Nina stila<delimiter>La najbarinon venki for<delimiter>Per sia belo de marmor’.
<h1>XVII</h1>
«Ĉu eble», pensas nun Eŭgeno:<delimiter>«Ĉu estas ŝi? Ne… Ŝajne jes…<delimiter>Ĉu! el profund’ de stepbieno…»<delimiter>Kaj la lorneton li sen ĉes’<delimiter>Returnas en la samdirekto<delimiter>Al tiu, kies bonaspekto<delimiter>Rememorigis lin pri sam’<delimiter>De l’ trajtoj forgesitaj jam.<delimiter>«Princ’, diru, kiu estas flanke<delimiter>En la biret’ de framb-kolor’<delimiter>Kun la hispan-ambasador’?»<delimiter>— Nu! longe vi forestis manke.<delimiter>Sed mi do tuj prezentos vin.—<delimiter>«Sed kiu?» — Mia junedzin’.—
<h1>XVIII</h1>
«Do vi edziĝis! Kiam?» — Antaŭ<delimiter>Du jaroj jam.— «Kun kiu do?»<delimiter>— Kun Lárina.— «Ĉu Tatian’ do?»<delimiter>— Ĉu vi ŝin bone konas? — «Ho!<delimiter>Najbar’ mi estas.» — Do ni iru.—<delimiter>La princo tuj sen kontraŭdiro<delimiter>Kondukas lin al la edzin’.<delimiter>Ŝi fikse ekrigardas lin.<delimiter>Kaj kvankam certe senkutime<delimiter>Li ekkonsternis ŝin en ver’<delimiter>Kaj ŝin mirigis per aper’,<delimiter>Nenion montris ŝi esprime:<delimiter>Tutsama restis ŝia ton’,<delimiter>Saluto sama laŭ fason’.
<h1>XIX</h1>
Jes, vere! Ŝi eĉ ne ektremis,<delimiter>Nek iĝis pala, ruĝa eĉ…<delimiter>Ŝi eĉ la lipojn ne kunpremis,<delimiter>Nek palpebrumis pro la streĉ’.<delimiter>Kaj kvankam li rigardis pene,<delimiter>Rekoni Tatiana-n plene<delimiter>Ne povis tute jam Eŭgen’.<delimiter>Li provis ekparoli jen,<delimiter>Sed — ne kapablis. Ŝi demandis,<delimiter>Li kie migris dum vojaĝ’,<delimiter>Ĉu venis li el la vilaĝ’?<delimiter>Ŝi poste al la edzo ŝanĝis<delimiter>Rigardon lacan, glitis for…<delimiter>Li restis en rigid-humor’.
<h1>XX</h1>
Ĉu estas sama Tatiana,<delimiter>Al kiu iam kun skrupul’,<delimiter>En la komenco de l’ romano,<delimiter>En malproksima landangul’,<delimiter>Li kun gravtona instruemo<delimiter>Prelegis pri edifa temo;<delimiter>Ĉu tiu, kies korleter’<delimiter>Kun dirlibero kaj sincer’<delimiter>Ĉe li restadas konservata;<delimiter>Ĉu tiu ĉi knabin’ … ĉu ŝi?..<delimiter>Knabino tiu, kiun li<delimiter>Ignoris en humila stato;<delimiter>Ĉu vere ŝi kondutis ĵus<delimiter>Kuraĝe tiom sen rifuz’?
<h1>XXI</h1>
Forlasas li la raŭton[* Noto de l’ aŭtoro: Vespera kunveno sen dancoj, propre signifas amason. (Anglalingve, prononcu: raŭt.)] bruan,<delimiter>Veturas hejmen kun medit’.<delimiter>Dormadon lian tro malfruan<delimiter>Malgaja ĝenas sonĝagit’.<delimiter>Vekiĝis li; leter’ subitas:<delimiter>La princo N. afabl-invitas<delimiter>Lin al vespero. «Di’! al ŝi!..<delimiter>Ho, certe, certe!» Strekas li<delimiter>Respondon en rapid’ momenta.<delimiter>Lin pikis kiu stranga vund’?<delimiter>Moviĝis kio en profund’<delimiter>De la anim’ maldiligenta?<delimiter>Bedaŭro? vant’? aŭ ree jam<delimiter>La zorgo de l’ juneco, am’?
<h1>XXII</h1>
Onegin horojn reaspiras,<delimiter>Atendas finon de la tag’.<delimiter>La deka batas jam; li iras<delimiter>Kaj ekveturas kiel sag’,<delimiter>Jen venas li, sin regi provas,<delimiter>Li Tatiana-n solan trovas,<delimiter>Dum kelka temp’ en muta stat’<delimiter>Kunsidas ili. Parolad’<delimiter>Ne tute glatas. Li apenaŭ<delimiter>Respondas tre mallerte ŝin.<delimiter>Kaj lia kapo kun obstin’<delimiter>Plenplenas per la pens’ ĉagrena.<delimiter>Rigardas li: en plentrankvil’<delimiter>Ŝi sidas kun libera stil’.
<h1>XXIII</h1>
La edz’ eniras. Tuj ekforas<delimiter>Ĉi tiu teda tête-à-tête[* Prononcu: tet-a-tét. Franclingve, signifas: renkontiĝo de du personoj sen partopreno de iu ĉeestanto (kap-al-kapo).];<delimiter>Li kun Onegin ekmemoras<delimiter>Ĵunaĝ-amuzojn sen diskret’.<delimiter>Ekridas ili. Venas gastoj.<delimiter>Per sal’ de l’ mondaj klaĉoj lastaj<delimiter>Vigliĝis pli la konversad’;<delimiter>Sed antaŭ la mastrin’ debat’<delimiter>Facila brilis tute dece,<delimiter>Kaj nur interrompadis ĝin<delimiter>Rezon’ racia sen rutin’,<delimiter>Sen trivial’, senpedantece,<delimiter>Neniun ofendante per<delimiter>Vigleco sia en liber’.
<h1>XXIV</h1>
Sed tamen estis krem’ ĉi tie<delimiter>De la ĉefurbo, de la mod’,<delimiter>Personoj renkontataj ĉie,<delimiter>Stultuloj gravaj por klopod’;<delimiter>Ĉeestis sinjorinoj aĝaj<delimiter>En kufoj, tre kolervizaĝaj;<delimiter>Fraŭlina estis societ’<delimiter>Tre serioza sen ridet’;<delimiter>Ĉeestis fremdambasadoro —<delimiter>Pri ŝtataferoj spertemul’,<delimiter>Ĉeestis griza maljunul’<delimiter>Ŝercanta laŭ malnova moro:<delimiter>Subtile, trafe kaj kun saĝ’,<delimiter>Sed iom strange por nunaĝ’.
<h1>XXV</h1>
Sinjor’ ĉeestis ankaŭ unu,<delimiter>Kolera tre pri ĉio ajn:<delimiter>Pri te’ tro dolĉa aŭ tro bruna,<delimiter>Pri plata de l’ virinoj ŝajn’,<delimiter>Pri vira ton’, kritikdifinoj,<delimiter>Pri monogram’ de du fratinoj,<delimiter>Pri bluf’ ĵurnala, pri milit’,<delimiter>Pri neĝo kaj edzinkvalit’ …<delimiter>[Ĉeestis cenzurist’ ekstrema<delimiter>(Katon’[* Katono — Marcus Porcius Cato Censorius (prononcu: Markus Pórcius Kato Cenzórius) — fama Roma konsulo, severa cenzuristo (234–149 ant. Kr.).] ĉi tiu kun abrupt’<delimiter>Ĵus eksigitas pro korupt’);<delimiter>Ĉeestis senatan’ dormema<delimiter>Kun kartludema solaspir’,<delimiter>Por registar’ necesa vir’.][* La lasta fragmento de la strofo ne estis presigita de Puŝkin kaj konserviĝis nur en malneta manuskripto.]
<h1>XXVI</h1>
Prolasov estis, meritinta<delimiter>Famecon pro malnobla far’,<delimiter>Krajonojn de St.-Priest[* Saint-Priest (prononcu: Sen-Pri) — nomo de iu persono, kiu estis konata en la Peterburgaj socirondoj pro siaj karikaturoj.] stumpinta<delimiter>For en la tuta albumar’;<delimiter>Alia diktatoro bala<delimiter>Jen staris kiel bild’ ĵurnala,<delimiter>Rozvanga kiel pask-kerub’,<delimiter>Senmova en korseta tub’;<delimiter>Kaj iu vojaĝist’ okaza,<delimiter>Aroga troamelumit’,<delimiter>La gastojn igis al ekrid’<delimiter>Pro sia pozo zorg-emfaza;<delimiter>Nur mutrigard’ en reciprok’ —<delimiter>Al li komuna estis mok’.
<h1>XXVII</h1>
Onegin dum la daŭr’ vespera<delimiter>Pri Tatiana pensis nur,<delimiter>Ne pri knabin’ kun kor’ sincera<delimiter>Enamiĝinta laŭ natur’,<delimiter>Sed pri diino reĝaspekta<delimiter>De l’ luksa kaj majesta Nev’.<delimiter>Ho, homoj, al la praa Ev’<delimiter>Similas via eco homa:<delimiter>Havaĵ’ ne kontentigas vin;<delimiter>Serpento vokas vin sen fin’<delimiter>Al la mistera arbo poma:<delimiter>Kaj sen la loga frukto jen<delimiter>Al vi ne plaĉas eĉ Eden’.
<h1>XXVIII</h1>
Ŝanĝiĝis kiom Tatiana!<delimiter>Kaj en la rol’ de l’ alta rond’<delimiter>Adoptis kiom lertamane<delimiter>La manierojn de l’ bonmond’!<delimiter>Ĉu knabinaĉon serĉus iu<delimiter>En leĝ-eldonantino tiu<delimiter>Majesta de la salonar’?<delimiter>Kaj lin ŝi revis kun amar’!<delimiter>Pri li en noktaj palnebuloj<delimiter>Ĝis la alflugo de Morfe’[* Morfeo (Morpheus) — dio de sonĝo laŭ la verko «Metamorphoses» de la Roma poeto Ovidius Naso.]<delimiter>Sopiris virge ŝi kun ve’,<delimiter>Al lun’ levante la okulojn,<delimiter>Kun la esper’ en iu foj’<delimiter>Kun li ekiri sur viv-voj’!
<h1>XXIX</h1>
Al am’ obeas ĉiuj aĝoj;<delimiter>Sed ĝi al ĉasta juna kor’<delimiter>Utilas kiel al pejzaĝoj<delimiter>Printempa pluv’ en frua hor’:<delimiter>Pro pluv’ pasia kampoj puras,<delimiter>Freŝiĝas, kreskas kaj maturas —<delimiter>La viv’ do donas en produkt’<delimiter>Belfloron kun bongusta frukt’.<delimiter>Sed en la aĝo tro malfrua,<delimiter>Sur la disvoj’ de nia viv’<delimiter>Malgajas la pasi-motiv’:<delimiter>Aŭtuna tiel pluv’ detrua<delimiter>Nur marĉojn verŝas sen kolor’<delimiter>Kaj ŝiras foliaron for.
<h1>XXX</h1>
Nun dubo mankas: ve! Eŭgeno<delimiter>Ekamis Tatiana-n jen.<delimiter>En la sopira amĉagreno<delimiter>Tagnoktojn vivas li kun pen’.<delimiter>Al la raci’ ne atentante,<delimiter>En ĉiu tago li konstante<delimiter>Al ŝia dom’ venigas sin;<delimiter>Li persekutas ombre ŝin;<delimiter>Li ĝojas, se li helpis meti<delimiter>Boaon jen al ŝia kol’,<delimiter>Aŭ se ektuŝis li kun mol’<delimiter>Al ŝia man’, aŭ se senpete<delimiter>Lakeojn puŝis li al flank’<delimiter>Kaj levis tukon de sur plank’.
<h1>XXXI</h1>
Sed ŝi lin ne atentas vere,<delimiter>Eĉ malgraŭ ke penegas li.<delimiter>Ŝi lin akceptas tutlibere,<delimiter>Al li eldiras vortojn tri,<delimiter>Jen nur renkontas klinsalute,<delimiter>Jen eĉ lin ne rimarkas tute:<delimiter>Neniu estas koketec’ —<delimiter>Ekstrema estus ĝi maldec’.<delimiter>Onegin iĝas nun pli pala;<delimiter>Sed ŝi ne vidas kun kompat’;<delimiter>Onegin velkas, tia stat’<delimiter>Kondukas ja al ftiz’ fatala.<delimiter>Kaj kuracistoj kun obstin’<delimiter>Al kuraclokoj sendas lin.
<h1>XXXII</h1>
Sed tiu sendo estas vana;<delimiter>Li pretas eĉ al la renkont’<delimiter>Kun praavar’, sed Tatiana<delimiter>Lin plue tenas sen respond’.<delimiter>Kaj li obstinas, li suferas,<delimiter>Atingi ion li esperas;<delimiter>Kaj pli kuraĝe ol sanul’<delimiter>Li skribas en malsana brul’<delimiter>Leteron nun al la princino.<delimiter>Eĉ kvankam al korespondad’<delimiter>Li fidis en malmulta grad’,<delimiter>Sed evidente la kulmino<delimiter>Ekpuŝis lin de la sufer’.<delimiter>Jen estas lia do leter’:<delimiter>Letero de Onegin al Tatiana<delimiter>Mi antaŭvidas ĉion: vin<delimiter>Ofendos mia pent’ intima.<delimiter>Fiero kia malestima<delimiter>Responde do atendas min.<delimiter>Mi kion volas? Kaj eksponas<delimiter>L’ animon mi por kiu pun’?<delimiter>Al kia ĝoj’ kolera donas<delimiter>Pretekston eble mi do nun!<delimiter>Vin iam foje renkontinte,<delimiter>En vi amemon rimarkinte,<delimiter>Mi ne ekvolis kredi ĝin:<delimiter>Ne uzis mi la karkutimon;<delimiter>Kaj al libero mia limon<delimiter>Ne emis meti mi por fin’.<delimiter>Ankoraŭ nin disigis tiam…<delimiter>Viktime Lenskij falis for…<delimiter>Mi ŝiris tiam koron mian<delimiter>De ĉio kara por la kor’;<delimiter>Mi pensis, fremda, sen rilatoj:<delimiter>Liber’ kaj kora apati’<delimiter>Feliĉon anstataŭas. Di’!<delimiter>Ja mi eraris senkompate!<delimiter>Ne, — vidi vin en ĉiu hor’,<delimiter>Vin sekvi ĉiam ĉiuloke,<delimiter>Rideton, movon de l’ humor’<delimiter>Kaptadi per okuloj voke,<delimiter>Aŭskulti vin, per la anim’<delimiter>Vin perceptadi ĉiam plue,<delimiter>Fordroni en sufer’ sen lim’,<delimiter>Paliĝi for… jen estas ĝue!<delimiter>Kaj mi ne havas tion ĉi:<delimiter>Mi vin okaze ĉie ĉasas;<delimiter>Valoras ĉiu hor’ al mi;<delimiter>Sed mi en van-enu’ ellasas<delimiter>La lastajn tagojn de l’ destin’.<delimiter>Sufiĉe ili ŝarĝas min.<delimiter>Mi scias: vivos mi apenaŭ;<delimiter>Sed por ke mi travivu pli,<delimiter>Bezonas scii mi matene,<delimiter>Ke tage vin ekvidos mi…<delimiter>Mi timas, ke en mia peto<delimiter>Vi nur ekvidos kun sever’<delimiter>Malican ruzon sen diskreto —<delimiter>Mi vin do vidas en koler’.<delimiter>Ho, se vi scius, kiom peze<delimiter>Soifi estas al la am’<delimiter>Kaj per racio tutfreneze<delimiter>Spitadi al ensanga flam’;<delimiter>Deziri forte ĉirkaŭpreni<delimiter>Genuojn viajn kaj kun plor’<delimiter>Al vi konfesojn, petojn peni<delimiter>Esprimi el la tuta kor’,<delimiter>Sed tamen false bonkorekte<delimiter>Sin streĉi ĉiam en ĝentil’,<delimiter>Kun vi paroli en trankvil’<delimiter>Kaj vin rigardi gajaspekte!..<delimiter>Egalas tamen: mankas fort’<delimiter>Min kontraŭstari mem pli daŭre;<delimiter>Do decidite: senbedaŭre<delimiter>De vi dependas mia sort’.
<h1>XXXIII</h1>
Respondo mankas. Li denove:<delimiter>Al dua, tria epistol’<delimiter>Respondo mankas. Li laŭpove<delimiter>Al klubo venas por konsol’;<delimiter>Ĵus li enpaŝis… ŝi pretere<delimiter>Trairas sen parol’ severe;<delimiter>Hu! kiel estas ŝi ĝis ost’<delimiter>Plenplena je malvarma frost’!<delimiter>Indignon akran buŝo ŝia<delimiter>Reteni penas kun obstin’!<delimiter>Onegin zorge fiksis sin:<delimiter>Ĉu estas do kompato ia?<delimiter>Ĉu estas larm-makuloj?.. Ne!<delimiter>Kolero nur videblas,ve!..
<h1>XXXIV</h1>
Kaj eble ankaŭ timo iu,<delimiter>Ke oni iel je terur’<delimiter>La pasintaĵon ne eksciu…<delimiter>Onegin kiun sciis nur…<delimiter>Espero mankas! Li elvenas,<delimiter>Frenezon sian li malbenas —<delimiter>Kaj, eĉ freneza multe pli,<delimiter>La mondon reabdikas li.<delimiter>Kaj en silenta kabineto<delimiter>Li ree ekmemoris nun<delimiter>Pri la hipoĥondri’, en pun’<delimiter>Pelinta lin el malkvieto<delimiter>De l’ mondo al angulmallum’,<delimiter>Kaptinte lin je la kolum’.
<h1>XXXV</h1>
Eklegis ree li sencele.<delimiter>Li legis Gibbon[* E. Gibbon (1737–1794) — fama angla historiisto, aŭtoro de «Historio de la dekliniĝo kaj falo de la Roma imperio».] kaj Rousseau,<delimiter>Manzoni[* A. S. Ŝiŝkov (1764–1841) — rusa ministro de popoklerigo, reakciulo. Kiel literaturisto, li multe batalis kontraŭ ĉiu alinacia influo en la rusa literaturo. Kiel prezidanto de la Rusa akademio, li partoprenis laboradon pri la vortaro de la rusa lingvo.], Herder[* Johann Gottfried von Herder (prononcu: Johán Gótfrid fon Herder) — fama germana verkisto (1744–1803).], Fontenelle[* Bern. Le Bovier de Fontenelle (1657–1757) — konata franca verkisto.].<delimiter>Madame de Staël, Biĉot[* Marie-François-Xavier Bichat (prononcu: Mari-Fransuá-Ksavjé Biŝá) — fama franca medicinisto kaj fiziologo (1771–1802), aŭtoro de kelkaj gravaj verkoj pri la anatomio kaj fiziologio, ekzemple «Recherches sur la vie et la mort» (Esploroj pri la vivo kaj la morto).], Tissot[* Simon André Tissot (prononcu: Tisó) — franca medicinisto (1728–1797), konata pro kelkaj popularaj medicinverkoj.];<delimiter>Skeptikan Bell[* Charles Bell (prononcu: Ĉarlz Bel) — fama angla ĥirurgo kaj anatomo (1774–1842), aŭtoro de diversaj sciencaj verkoj.], Chamfort[* Nicolas-Sébastien Roch Chamfort (prononcu: Nikolá-Sebastján-Roŝ Ŝamfór) — franca literaturisto (1741–1794).] li legis,<delimiter>Libr-elektadon li ne flegis,<delimiter>Kaj rusajn verkojn legis li,<delimiter>Prenante ĉion pli kaj pli:<delimiter>Jen almanakojn, jen ĵurnalojn,<delimiter>Edifas kiuj plu sen fin’,<delimiter>Insultas kie oni min<delimiter>Kaj kie tiajn madrigalojn<delimiter>Por mi mi vidis sen erar’:<delimiter>E sempre bene[* Itallingve, signifas: Estas ĉiam bone.], sinjorar’!
<h1>XXXVI</h1>
Kaj kion? La okuloj legis,<delimiter>Sed pensoj vagis ie for.<delimiter>En la anim’ profunde regis<delimiter>Aspiroj, revoj kaj angor’.<delimiter>Kaj inter liniar’ presita<delimiter>Li legis per okul’ spirita<delimiter>Aliajn vortojn. Ilin nur<delimiter>Li do perceptis ĝis satur’.<delimiter>Kaj ili estis sonĝ-deliroj<delimiter>De la malluma malnovec’,<delimiter>Vizioj de diversa spec’,<delimiter>Minacoj, klaĉoj, antaŭdiroj,<delimiter>Jen de fabel’ absurd-aper’,<delimiter>Jen de knabino amleter’.
<h1>XXXVII</h1>
Kaj sen rapid’ en inercio<delimiter>Ekdormas liaj sent’ kaj mens’,<delimiter>Kaj antaŭ li la Fantazio<delimiter>Kolore ludas kun intens’.<delimiter>Jen vidas li: sur neĝ’ degela,<delimiter>Dormanto kvazaŭ, senŝancela<delimiter>Junulo kuŝas pala tro.<delimiter>Li aŭdas: Nu, li mortis do!<delimiter>Jen malamikojn forgesitajn,<delimiter>Mensogemulojn kun envi’,<delimiter>Perfidulinojn vidas li<delimiter>Kaj kamaradojn senmeritajn,<delimiter>Jen biendomon — tie ĉi<delimiter>Ŝi ree sidas… ĉiam ŝi!..
<h1>XXXVIII</h1>
Li tiel do alkutimiĝis<delimiter>Al tiu fantazia kned’,<delimiter>Ke preskaŭ tute freneziĝis<delimiter>Kaj preskaŭ iĝis eĉ poet’.<delimiter>Jes, vere: al la mekanismo<delimiter>De l’ rusa vers’ per magnetismo<delimiter>Disĉiplo mia sen talent’<delimiter>Nun preskaŭ trafis kun prudent’.<delimiter>Similis ja al tip’ poeta<delimiter>Li, kiam sidis iam jen<delimiter>En anguleto ĉe kamen’,<delimiter>Murmuretante: Benedetta<delimiter>Aŭ Idol mio[* «Benedetto» (Benita) kaj «Idol mio» (Idolo mia) — popularaj arioj de tiutempaj italaj operoj.], dum al flam’<delimiter>Pantofl’ aŭ libro falis jam.
<h1>XXXIX</h1>
La tagoj flugis: vintromezo<delimiter>Procedis jam al lasta fin’:<delimiter>Sed li ne mortis en frenezo<delimiter>Kaj eĉ ne poetigis sin.<delimiter>Printempe lia spleno pasas:<delimiter>Unuafoje li forlasas,<delimiter>Samkiel neston la marmot’,<delimiter>La ĉambrojn de la sindorlot’<delimiter>Kaj flugas jen ĉe l’ bordo Neva<delimiter>Matene en glitveturil’.<delimiter>La helvetera suna bril’<delimiter>Radias sur glaci’ diskreva;<delimiter>Degelas neĝo sur la strat’.<delimiter>Do kien nun en veturad’
<h1>XL</h1>
Onegin celas? Certe vi ja<delimiter>Divenis jam sen multa pen’:<delimiter>Al ŝi, al Tatiana sia<delimiter>Strangulo mia venas jen.<delimiter>Mortule li sin manifestas.<delimiter>Neniu en vestiblo estas.<delimiter>Neniu — en salono; plu<delimiter>Malfermas li la pordon. Ĉu<delimiter>Impresis io lin subite?<delimiter>La mem princino sidas jen<delimiter>Negliĝe kaj kun palmien’,<delimiter>Leteron legas ŝi medite<delimiter>Kaj ploras en silenta mut’,<delimiter>Sin apoginte je kubut’.
<h1>XLI</h1>
Ho, kiu korsuferon flaman<delimiter>Ne legus nun kun oportun’<delimiter>En ŝi kaj Tanjon la iaman<delimiter>En la princin’ ne vidus nun!<delimiter>Kun plej freneza korĉagreno<delimiter>Genuen falis nun Eŭgeno;<delimiter>Ektremis ŝi pro la subit’<delimiter>Kaj al Onegin sen rapid’,<delimiter>Sen mir’ rigardon ekdirektas…<delimiter>Malsana lia pet-rigard’,<delimiter>Riproĉo muta kun kor-ard’<delimiter>Esprimas multon, ŝi konjektas.<delimiter>Knabin’ kun revoj, kun bonkor’<delimiter>En ŝi reestis en ĉi hor’.
<h1>XLII</h1>
Ŝi lin levigi eĉ ne penas<delimiter>Kaj, rigardante lin kun fid’,<delimiter>Sensentan manon ne forprenas<delimiter>De liaj lipoj kun avid’ …<delimiter>Ŝin kiu penso embarasas?..<delimiter>Silenta longa paŭzo pasas,<delimiter>Kaj fine diras ŝi al li:<delimiter>«Sufiĉas; staru. Devas mi<delimiter>Al vi sincere diri ĉion.<delimiter>Onegin, ĉu memoras jen<delimiter>Vi tiun horon en ĝarden’,<delimiter>Mi kiam lecionon vian<delimiter>Aŭskultis kiel junnovic’?<delimiter>Hodiaŭ estas mia vic’.
<h1>XLIII</h1>
«Onegin, tiam pli junaĝa,<delimiter>Pli bona ŝajne estis mi,<delimiter>Kaj mi vin amis; sed domaĝe<delimiter>Al mi respondis kiel vi?<delimiter>Per nura severec’ laŭpova!<delimiter>Ĉu vere? Ja ne estis nova<delimiter>Por vi la amo de knabin’?<delimiter>Kaj nun — ho di’! — frostigas min,<delimiter>Se mi reaŭdas rememore<delimiter>Predikon tiun en plenklar’ …<delimiter>Sed ne akuzas mi vin: ĉar<delimiter>Vi agis tiam noblakore,<delimiter>Vi pravis antaŭ mi laŭ ver’:<delimiter>Do mi vin dankas kun sincer’ …
<h1>XLIV</h1>
«Ĉu vere? — en provinc-profundo,<delimiter>For de la vanta Mondofam’,<delimiter>Al vi ne plaĉis mi… Kaj nun do<delimiter>Vi kial min pretendas jam?<delimiter>Pro kio nun pri mi vi revas?<delimiter>Ĉu ĉar figuri nun mi devas<delimiter>En rond’ supera laŭ destin’,<delimiter>Ĉar iĝis riĉa mi princin’,<delimiter>Ĉar kriplas l’ edzo pro l’ milito<delimiter>Kaj nin do ŝatas la korteg’?<delimiter>Ĉu ĉar sendube mia pek’<delimiter>Tuj estus ĉie rimarkita<delimiter>Kaj kronus vin pro mia hont’<delimiter>Pikanta gloro en la mond’?
<h1>XLV</h1>
«Mi ploras… Se do Tanjon vian<delimiter>Ĝis nun jam ne forgesis vi,<delimiter>Do sciu: tonon plej glacian,<delimiter>Severon en konversaci’,<delimiter>Se tion regus mi kun pen’ do,<delimiter>Preferus mi al la ofenda<delimiter>Pasi’, plorad’, leterricev’.<delimiter>Al mia infaneca rev’<delimiter>Kompatis vi almenaŭ tiam,<delimiter>Estimis vi al mia jun’ …<delimiter>Sed nun! — vin kio puŝis nun<delimiter>Al mi? ho, malgravaĵo kia!<delimiter>Kun via koro kaj prudent’<delimiter>Ĉu eblas esti sklav’ de sent’?
<h1>XLVI</h1>
«Kaj ja por mi, Onegin, tedas<delimiter>Ĉi tiu luksa efemer’,<delimiter>Moddomo mia riĉposeda,<delimiter>Sukcesoj en la alta sfer’.<delimiter>Ĉi tiun fals-oraĵon tutan,<delimiter>La brilon, bruon vant-diskutan<delimiter>Mi donus tuj por libra bret’<delimiter>Kaj por sovaĝa ĝardenet’,<delimiter>Por nia simpla kamploĝejo,<delimiter>Por lokoj, kie vin kun ĝoj’,<delimiter>Onegin, vidis mi en foj’,<delimiter>Kaj por trankvila pactombejo,<delimiter>En kiu staras kruc’ en klin’<delimiter>Sur mia kara vartistin’ …
<h1>XLVII</h1>
«Kaj tiel eblis la feliĉo!..<delimiter>Sed estas mia sort-lini’<delimiter>Jam decidita. Sen sufiĉo<delimiter>Da singardemo faris mi<delimiter>Verŝajne: tamen la patrino<delimiter>Plorpetis tiel min sen fino;<delimiter>Por mi egalis ĉiu lot’ …<delimiter>Mi edziniĝis. Amklopod’,<delimiter>Mi petas vin, nun devas ĉesi;<delimiter>Mi scias: ja en via kor’<delimiter>Fier’ ekzistas kaj honor’.<delimiter>Mi amas (kial ne konfesi?),<delimiter>Sed la alia edzas min;<delimiter>Do mi fidelos ĝis la fin’.»
<h1>XLVIII</h1>
Foriris ŝi. Eŭgen’ turmente<delimiter>Tondrefrapite staras nun.<delimiter>En kia uragan’ de sentoj<delimiter>Troviĝas lia korprofund’!<delimiter>Sed jen eksonis spron’ kalkana,<delimiter>La edzo nun de Tatiana<delimiter>Aperis brave, tie ĉi<delimiter>Heroon mian lasu ni,<delimiter>Leganto, en minuto brula<delimiter>Por longe… eĉ por ĉiam. Ĉar<delimiter>Sufiĉe jam ni en erar’<delimiter>Sekvadis lin. Do ni gratulu<delimiter>Nin reciproke pri la bord’.<delimiter>Jam estas tempo laŭ bonord’!
<h1>XLIX</h1>
Leganto, kiu ajn, amiko<delimiter>Aŭ malamiko, volas mi<delimiter>De vi disiĝi kun efiko.<delimiter>Adiaŭ do. Se serĉis vi<delimiter>En tiuj ĉi linioj strofaj<delimiter>Ĉu miajn pensojn filozofajn,<delimiter>Ĉu rememorojn dum ripoz’,<delimiter>Spritaĵojn, bildojn laŭ epos’,<delimiter>Ĉu gramatik-erarojn ruze, —<delimiter>Di’ donu, ke eltrovu vi<delimiter>Nun en libreto tiu ĉi<delimiter>Almenaŭ grajnon por amuzo,<delimiter>Por rev’, por kor’, por polemik’.<delimiter>Kaj nun adiaŭ do, amik’.
<h1>L</h1>
Adiaŭ ankaŭ vi, kunulo,<delimiter>Fidela mia ideal’,<delimiter>Kaj vi, farata kun skrupulo,<delimiter>Laboro mia. En real’<delimiter>Per vi mi sciis ĉion indan<delimiter>Por la poet’: forgeson blindan<delimiter>De l’ brua viv’ de l’ mondo for,<delimiter>Amik-konsolojn por la kor’.<delimiter>Jam pasis longe de post kiam<delimiter>Eŭgen’ kaj Tanjo-junulin’<delimiter>Unue ekinspiris min<delimiter>Kaj la romanprojekton mian<delimiter>Mi tra magia revkristal’<delimiter>Distingis nur sen klar’ en pal’.
<h1>LI</h1>
Kaj ili, kiuj aŭdis legi<delimiter>Unuajn strofojn en deklam’,<delimiter>For estas aŭ malproksimege,<delimiter>Saadi[* Ŝejko Musliĥ-eddin Saadi (1189–1291) — fama persa poeto, aŭtoro de multaj fabloj kaj versoj.] kiel diris, jam.<delimiter>Sen ili la roman’ finiĝis.<delimiter>Kaj ŝi, el kiu kombiniĝis<delimiter>De Tatiana l’ ideal’ …<delimiter>Ho, multe prenis la fatal’!<delimiter>Feliĉas, kiu vivofeston<delimiter>Forlasis frue, sen ĝis fin’<delimiter>Eltrinki glason kun la vin’,<delimiter>Ne legis kiu ĝian reston<delimiter>Kaj liberigis sin de ĝi,<delimiter>Samkiel de Onegin mi.
<h1>Fragmentoj el la vojaĝo de Onegin</h1>
Angor’, angor’! Eŭgen’ rapidas<delimiter>Pli pluen, pluen: en aper’<delimiter>Li kvazaŭ ombroj urbojn vidas<delimiter>Valdáj, Torĵók kaj ankaŭ Tver.<delimiter>De kampaninoj ĉiuflankaj<delimiter>Li ekaĉetas jen barankojn[* Baranko — speco de onda kringo.],<delimiter>Kaj jen pantoflojn kun ornam’,<delimiter>Kaj jen sur Volgaj[* Volga —la plej granda rivero en Ruslando.] bordoj jam<delimiter>Veturas li dormante, kuras<delimiter>Nun la ĉevaloj ĉe l’ river’;<delimiter>Veturigistoj en liber’<delimiter>Fajfkantas kaj blasfeme ĵuras:<delimiter>Volviĝas polv’. Ekbruas rad’<delimiter>En Moskvo sur Tverskaja strat’.<delimiter><delimiter>En Moskv’ Onegin nun renkontas<delimiter>Fieran vanton en okup’,<delimiter>Fraŭlinoj antaŭ li ekfrontas,<delimiter>Regalo kun sterleda sup’;<delimiter>En saloneg’ de Angla klubo[* Angla klubo — konata restoracio kaj kartludejo en Moskvo, nuntempe ĝian ejon okupas Muzeo de la Revolucio.]<delimiter>(De parlamento prov’, sen dubo)<delimiter>Tra meditem’ dum manĝomaĉ’<delimiter>Diskutojn aŭdas li pri kaĉ’.<delimiter>Rimarkis oni lin. Kun tono<delimiter>Diversa laŭ vari-difin’<delimiter>Nun Moskvo priparolas lin,<delimiter>Jen lin suspektas je spiono,<delimiter>Jen panegiras je salut’<delimiter>Kaj fianĉigas en konklud’.<delimiter><delimiter>Angor’, angor’! — Li iri volas<delimiter>Al Niĵnij-Nóvgorod[* Niĵnij-Nóvgorod (Malsupra Novurbo) — granda urbo ĉe la kuniĝo de la riveroj Vólga kaj Oká.] — kaj jen<delimiter>Makárjev[* Makarjev — distrikta urbo proksime de Niĵnij-Nóvgorod. En ĝi ĉiujare estis okazanta granda foiro, partoprenata de persaj kaj aliaj orientlandaj komercistoj. Pli malfrue tiu ĉi foiro estis transportita al Niĵnij-Nóvgorod.] antaŭ li ekbolas<delimiter>Klopode en abunda plen’.<delimiter>Kun perloj tien venis hindo<delimiter>Kaj eŭropan’ kun falsa vin’ do.<delimiter>Ĉevalojn fuŝajn por brokant’<delimiter>El step’ alpelis komercant’,<delimiter>Ludist’ venigis tromp-metodojn<delimiter>Por la kartluda mongajnad’,<delimiter>Filinojn bienul’ por svat’<delimiter>Kaj tiuj ĉi malnovajn modojn.<delimiter>Kaj ĉie regas la spirit’<delimiter>De merkantila monprofit’.<delimiter><delimiter>Angor’! Eŭgen’ atendas tagon.<delimiter>Jam Volgo, bela grandriver’,<delimiter>Lin vokas en surakvan vagon,<delimiter>Sub velojn en favorveter’.<delimiter>Cedante logon tre insistan,<delimiter>Li luis ŝipon komercistan<delimiter>Kaj jen eknaĝis laŭ la flu’.<delimiter>Leviĝis pufe Volgo plu.<delimiter>Je ŝtalaj stangoj apogante,<delimiter>Barkotiristoj kun sopir’<delimiter>Kantadas dum penplena tir’<delimiter>Kaj pri ribel’ rakontas kante<delimiter>De Razin[* Stepán Razin — gvidinto de la granda ribelo en sud-oriento de Ruslando en la jaroj 1666–1671. Batalantekontraŭ la nobeloj kaj caraj administrantoj, Razin sukcesis krei grandan movadon, ĉefe laŭlonge de la rivero Volga, sed fine la ribelo estis subpremita kaj Razin estis ekzekutita per diskvaronigo.], kiu por liber’<delimiter>Sangigis ondojn de l’ river’.
<h1>* * *</h1>
Kaj ili kantas pri buĉadoj,<delimiter>Pri dombruligoj kaj malord’, —<delimiter>Sed jen en stepoj de nomadoj,<delimiter>Ĉe la Kaspia mara bord’<delimiter>Komerca Astraĥanj[* Astraĥanj — grava komerca urbo en delto de la rivero Volga kun multaj fiŝkapt-entreprenoj kaj vigla komerco kun Persio, Kaŭkazo kaj Transkaspia regiono.] vidiĝis.<delimiter>Onegin ĵus enprofundiĝis<delimiter>En pensojn pri la histori’,<delimiter>Sed jam tagmeza brulradi’<delimiter>Kaj nuboj da arogaj kuloj<delimiter>Kun zum’ tedante al ripoz’<delimiter>Renkontas lin, — kun furioz’<delimiter>La sablajn bordojn ĉi-stimule<delimiter>Li adiaŭas en forlas’.<delimiter>Angor’! — li iras al Kaŭkaz’.<delimiter><delimiter>Li vidas, kiel Terek[* Térek — rivero, fluanta trans la nordaj deklivoj de Kaŭkazo al Kaspia maro.] tosas<delimiter>Abruptajn bordojn kun koler’;<delimiter>Belkorna cervo kvazaŭ pozas<delimiter>Kaj aglo ŝvebas en aer’;<delimiter>Kamelo kuŝas, kaj en valo<delimiter>Ĉerkes’[* Ĉerkesoj — nacio blankrasa, loĝanta en la montoj de la Norda Kaŭkazo.] galopas sur ĉevalo,<delimiter>Kaj ĉirkaŭ tendoj sur eben’<delimiter>Kalmukoj[* Kalmukoj — mongoldevena popolo, loĝanta apud Kaspia maro.] paŝtas ŝafojn jen;<delimiter>Kaŭkazo kuŝas en proksimo:<delimiter>Voj’ estas malfermita, ĉar<delimiter>Trans la natura monta bar’<delimiter>Trapasis la arme’ sen timo;<delimiter>Arágva kaj Kurá[* Arágva kaj Kurá — riveroj en Kartvelio aŭ Georgio (en Transkaŭkazio). Arágva enfluas al Kurá, kiu fluas plue tra Azerbajĝano al Kaspia maro. En unua duono de la XIX jarcento la rusa registaro gvidis daŭran konkermilitadon en Kaŭkazo.] sur bord’<delimiter>Ekvidis rusojn el la nord’.
<h1>* * *</h1>
Per montetar’ sin ĉirkaŭinte,<delimiter>Gardant’ eterna de l’ dezert’,<delimiter>Beŝtu jen staras akrepinta<delimiter>Kaj jen Maŝuk[* Beŝtu (aŭ Beŝtáu) kaj Maŝuk (aŭ Maŝuĥa) — du montoj ĉe la fama kuracloko Pjatigorsk en Norda Kaŭkazo.] kun verda vert’,<delimiter>Fontar’ de l’ akvoj terapiaj;<delimiter>Ĉe sorĉaj riveretoj ĝiaj<delimiter>Svarmadas malsanula ĥor’,<delimiter>Viktimoj de milithonor’,<delimiter>De Poĉeĉuj[* Poĉeĉuj — hemorojdo (malnoviĝinta rusa vorto).] kaj de Ciprido[* Ciprido (Kypris) — diino de amo, devenanta de la insulo Cipro (Kypros) laŭ la greka mitologio.];<delimiter>Miraklajn ondojn malsanul’<delimiter>Bonuzas por la vivstimul’,<delimiter>Konsolon pro ofend-insido<delimiter>Koketulino serĉas nun,<delimiter>Kaj iuj revas pri rejun’.
<h1>* * *</h1>
En plej maldolĉa meditemo,<delimiter>En mez’ de tiu famili’,<delimiter>Eŭgen’ rigardas kun korpremo<delimiter>Al vaporanta akvostri’<delimiter>Kaj pensas en nebul’ medita:<delimiter>Ho, se mi estus brustvundita!<delimiter>Se estus kadukulo mi<delimiter>Laŭ jen farmisto tiu ĉi!<delimiter>Ho, se almenaŭ je envio<delimiter>Mi kuŝus en la paraliz’<delimiter>Laŭ tiu ano de asiz’<delimiter>Aŭ reŭmatismon havus! Dio!<delimiter>Mi junas, viglas mia kor’;<delimiter>Do kion mi? angor’, angor’!..<delimiter><delimiter>Suferas manon de la sorto<delimiter>Vi, malsanuloj, en dolor’!<delimiter>Sed mi liberas en junforto,<delimiter>Do kion mi? angor’! angor’!<delimiter>Adiaŭ, neĝaj montoĉenoj!<delimiter>Kaj vi, Kubanaj kampebenoj[* Kubanio (Kubánj) — stepa teritorio inter Azova maro kaj Norda Kaŭkazo, formanta basenon de la rivero Kubanj, kiu enfluas la Nigran maron ĉe Tamanja duoninsulo.]!<delimiter>Veturas li al nov-are’<delimiter>Jen tra Tamanjo al Krime’,<delimiter>Tereno sankta por imago:<delimiter>Atrido tie kun Pilad’[* Atrido (Atrides) — t.e. ido (nepo) de Atreus, filo de Agamemnon — Oresto (Orestes) kaj lia amiko Pilado (Pylades) — herooj de la antikva greka mitologio. Veninte kun Pilado al Taŭrido (nuna Krimeo), Oresto renkontis sian fratinon Ifigenion (Iphigenia), kiu lin ĝustatempe savis de morto kaj kune kun li fuĝis. Tiu ĉi mito estis ofte prilaborita de multaj verkistoj, komencante de la famaj grekaj aŭtoroj Aesĉylus (Eŝhilus), Sophocles (Sofokles) kaj Eŭripides (Eŭripides). Pri la sama temo ekzistas ankaŭ dramo de la granda germana poeto Goethe (Géŭte) «Ifigenio en Taŭrido», tradukita esperanten de d-ro L.L. Zamenhof (eld. Hachette, Paris).]<delimiter>Disputis, mortis Mitridat[* Mithridates VI la Granda — reĝo de Pontus, t.e. de la grekaj kolonioj ĉe Kimeria duoninsulo kaj apudaj bordoj (132–63 antaŭ Kristo). Li multe militis kontraŭ Romo, sed fine lia armeo ekribelis kontraŭ li kaj li estis devigita memmortigi sin.],<delimiter>Mickiewicz[* Adam Mickiewicz (pronomcu: Mickjéviĉ) — fama pola poeto (1798–1856), samtempulo de Puŝkin, kun kiu li havis amikajn rilatojn.] tie dum la vago<delimiter>Inspire kantis en sincer’<delimiter>Pri sia Litovia ter’.
<h1>* * *</h1>
Vi belas, bordoj de Taŭrido[* Taŭrido — Krimeo.],<delimiter>El ŝip’ vidataj de la mar’<delimiter>Ĉe lumo de l’ Maten-Ciprido[* Venuso — planedo, kiu estas kutime videbla matene kaj vespere en aspekto de hela stelo.],<delimiter>Vin tiel vidis mi en klar’;<delimiter>Aperis vi fatamorgane:<delimiter>En bluĉielo diafane<delimiter>Radiis via montospin’;<delimiter>Vilaĝoj, valoj, arboj min<delimiter>Impresis kiel filigrano.<delimiter>Kaj ĉe tatar-kabanoj… eĉ<delimiter>En mi ekflagris fajromeĉ’!<delimiter>Pro sorĉ-angora uragano<delimiter>Premiĝis mia brust’ sen pov’!<delimiter>Ho, Muz’! forgesu pri malnov’.
<h1>* * *</h1>
Nun mankas, kvankam multamasis<delimiter>En mi de l’ emocioj svarm’:<delimiter>Ŝanĝiĝis ili aŭ forpasis…<delimiter>Ripozu, de l’ pasint’ alarm’!<delimiter>Mi ŝatis iam sablolandojn,<delimiter>La perlebrilajn ondorandojn,<delimiter>Rokaron, bruon de la mar’<delimiter>Kaj suferadon kun amar’,<delimiter>Kaj de fraŭlino idealon…<delimiter>Alia temp’ — alia tem’;<delimiter>Paciĝis la revafektem’<delimiter>De mia juno; en pokalon<delimiter>De la fiera poezi’<delimiter>Enmiksis multan akvon mi.
<h1>* * *</h1>
Alia bild’ min logas plaĉe:<delimiter>Deklivo sabla en kampar’,<delimiter>Sorparboj antaŭ kabanaĉo,<delimiter>Baril’ rompita sen ripar’,<delimiter>Ĉiele griza nub’ da hajlo,<delimiter>Ĉe la draŝej’ amas’ da pajlo,<delimiter>Lageto kun salika bar’ —<delimiter>Edeno por anasidar’;<delimiter>Mi ŝatas balalajkon[* Balalajko — rusa trikorda muzikilo en formo de triangulo, kiun oni ludas, frapante la kordojn per la fingrungoj.] nune<delimiter>Kaj dancon en ebri’ sen ord’<delimiter>Ĉe sojlo de drinkeja pord’.<delimiter>La hejm-mastrino, oportuno,<delimiter>Ripozo, sup’ kaj pot’ da kaĉ’ —<delimiter>Jen ideal’ laŭ mia plaĉ’.
<h1>* * *</h1>
Mi foje dum veter’ pluvoza<delimiter>Direktis min al bruta stal’ …<delimiter>Fi! kia esprimaĉo proza,<delimiter>De flandra skol’[* Flandra (Flamanda aŭ Brabanta) skolo — estas la maniero de certa grupo da flamandaj pentristoj de la XVII jarcento, per helaj koloroj pentri krudajn vilaĝanajn morojn kaj kamparajn pejzaĝojn.] miksita sal’!<delimiter>Ĉu samis mi dum juno gaja?<delimiter>Ho, vi, Fontan’ Baĥĉisaraja[* Salgír — rivero en Krimeo. La kaptitinoj de Salgiro estas haremvirinoj, pri kiuj Puŝkin rakontas en sia poemo «Baĥĉisaraja fontano».]!<delimiter>Ĉu tiaj pensoj regis min<delimiter>Ĉe via bruetad’ sen fin’,<delimiter>Dum pri Zarema[* Zarema — heroino de la poemo de Puŝkin «Baĥĉisaraja fontano». Baĥĉisaráj estas tatara urbo en Krimeo, iam rezidenco de la tataraj ĥanoj.] je preparoj<delimiter>Mi mute revis en imag’ …<delimiter>…Sekvante min en iu tag’<delimiter>En sama loko post tri jaroj,<delimiter>En luksa vaka halruin’<delimiter>Onegin rememoris min.
<h1>* * *</h1>
Mi loĝis en Odeso[* Odeso (Odessa) — rusa havenurbo ĉe la Nigra maro.] polva…<delimiter>Tre helas tie la ĉiel’,<delimiter>Komerc’ abundas en disvolvo<delimiter>De sia plenblovata vel’.<delimiter>Eŭrope ĉio spiras tie,<delimiter>La Sudo brilas multvarie<delimiter>Per helkolora florgirland’,<delimiter>La lingvo de Itala land’<delimiter>Sonoras sur la stratoj meze,<delimiter>En kiuj paŝas slavo jen,<delimiter>Hispano, franco kaj armen’,<delimiter>Kaj greko, kaj moldavo peza,<delimiter>Kaj fil’ egipta Morali[* Octave Morali (prononcu francmaniere: Oktáv Moral) aŭ pli ĝuste Ottavio Morali (prononcu: Otávio Moráli) — itala filologo, specialisto pri la greka lingvo (1763–1826). «Fil’ egipta» kaj «korsaro iam» estas verŝajne ŝerco de Puŝkin.],<delimiter>Korsaro iam estis li.
<h1>* * *</h1>
Odeson per sonoraj versoj<delimiter>Tumanskij[* V.I. Tumanskij (1800–1860) — rusa poeto, samtempulo de Puŝkin.] nia kun potenc’<delimiter>Priskribis, tamen li diverse<delimiter>Ĝin tiam vidis kun tendenc’.<delimiter>Veninte tien, li poete<delimiter>Ekvagis sola kun lorneto<delimiter>Ĉe la marbordo — kaj per plum’<delimiter>Li poste en mirinda lum’<delimiter>Ĝardenojn de Odeso gloris.<delimiter>Tre bone, tamen je kontrast’<delimiter>Tieas nuda stepa vast’;<delimiter>Nur ie oni prilaboris,<delimiter>Ke junaj branĉoj en tagmez’<delimiter>Liveras ombron laŭ neces’.
<h1>* * *</h1>
Sed kio estas rakontota?<delimiter>Odeso polva, diris mi.<delimiter>Se dirus mi: Odeso kota —<delimiter>Mi ne mensogus tie ĉi.<delimiter>Dum ses semajnoj ja Odeso<delimiter>En ĉiu jar’ laŭ vol’ de Zeŭso<delimiter>Fordronas tute sen mezur’<delimiter>En densa koto kaj malpur’.<delimiter>Enkotumiĝas ĉiuj domoj<delimiter>Je metro alte, kaj trans strat’<delimiter>Nur per la stilzoj eblas vad’;<delimiter>En kot’ gluiĝas ĉaroj, homoj,<delimiter>Kaj droŝkon tiras por elmov’<delimiter>Anstataŭ la ĉevalo — bov’.
<h1>* * *</h1>
Sed ŝtonojn hakas jam martelo,<delimiter>Kaj baldaŭ per pavima mas’<delimiter>Savite kovros sin kun belo<delimiter>La urbo kvazaŭ per kiras’.<delimiter>Sed en Odeso akvohava<delimiter>Ekzistas plua manko grava;<delimiter>Kaj kiu? — akvokondukil’.<delimiter>Okazas granda malfacil’.<delimiter>Sed ne domaĝas finkonklude,<delimiter>Precipe se sen multa kost’<delimiter>Vin’ importatas sen impost’,<delimiter>Kaj suno suda, maro suda…<delimiter>Do kion plue por demand’?<delimiter>Benita estas tiu land’!
<h1>* * *</h1>
Tuj kiam la kanon’ signala<delimiter>De l’ ŝipo salvis en maten’,<delimiter>De l’ kruta bord’ en kuro fala<delimiter>Mi al la mar’ rapidas jen.<delimiter>Per sala ond’ refreŝigite,<delimiter>Mi kun la pipo ardigita<delimiter>Ĝutrinkas kafon kun aniz’<delimiter>Laŭ musulman’ en paradiz’.<delimiter>Mi ekpromenas. Malfermata<delimiter>«Casino»[* Casino — kazino.] estas jam; bonson’<delimiter>De l’ tasoj tintas; al balkon’<delimiter>Markist’ eliras dormestata<delimiter>Kun balail’; vendistoj du<delimiter>Kunvenis jam por rendevu’.
<h1>* * *</h1>
La plac’ eksvarmas jam hompreme.<delimiter>Klopodas vigle gevirar’<delimiter>Senfare jen, jen afereme,<delimiter>Sed ĉefe tamen por ekfar’.<delimiter>Jen negocist’ je riskaj agoj<delimiter>Rigardi iras al la flagoj,<delimiter>Por informiĝi pri alven’<delimiter>De certaj veloj al haven’.<delimiter>Kaj kiuj varoj kaj el kie<delimiter>En kvaranteno trovas sin?<delimiter>Ĉu venis barelar’ da vin’?<delimiter>Kaj ĉu ekzistas pesto ie?<delimiter>Ĉu incendi’, malsat’, milit’<delimiter>Okazis ie por profit’?
<h1>* * *</h1>
Sed ni, bubaro sen ĉagrenoj,<delimiter>Atendis ni de la import’<delimiter>Nur bonajn ostrojn el basenoj<delimiter>Ĉe la Konstantinopla bord’.<delimiter>Ĉu ostroj venis? Ĝoj’ sen baro!<delimiter>Kaj la manĝema junularo<delimiter>Vivaĵojn grasajn glutas tuj<delimiter>El la marfunda konka uj’,<delimiter>Aspergetinte per citrono.<delimiter>Diskutoj, bruo — sur la tabl’<delimiter>Aperas vino, kun afabl’<delimiter>El kel’ prenita de Otono[* Noto de l’ aŭtoro: Konata restoraciisto en Odeso.];<delimiter>La horoj flugas, kaj la ŝuld’<delimiter>Plikreskas ĉiam en rezult’.
<h1>* * *</h1>
Sed venas jam vespero blua,<delimiter>Opero nin allogas tre:<delimiter>Rossini[* Gioachino Rossini (prononcu: Ĝoakino Rosini) — fama itala operkomponisto (1792–1868).] tie estas ĝua,<delimiter>Eŭropa favorit’ — Orfe’[* Orfeo (Orpheus) — laŭ la greka mitologio admirinda kantisto, kiu per siaj kantoj kapablis ĉarmi sovaĝajn bestojn kaj eĉ montojn, rokojn kaj arbojn.].<delimiter>Ne atentante al kritiko,<delimiter>Li ĉiam novas kun efiko,<delimiter>Li sonojn verŝas — kun bolad’<delimiter>Fluadas ili en rulad’,<delimiter>Samkiel kisoj de l’ junĝuo,<delimiter>En dorlotem’, en flampasi’,<delimiter>Samkiel ŝprucoj de Aï[* Clicquot (prononcu: Klikó), Moëtte (pr.: Moét), Bordeaux (pr.: Bordó), Aï (pr.: Aí) — markoj de diversaj francaj vinspecoj.],<delimiter>Ŝaŭmantaj en orbrila fluo…<delimiter>Sed ĉu similas en simbol’<delimiter>Al vino la do-re-mi-sol?
<h1>* * *</h1>
Sed ĉu nur tiuj dolĉaj ĝuoj?<delimiter>Sed la serĉado per lornet’?<delimiter>Sed postkulisaj rendevuoj?<delimiter>Sed prima-donna[* Prima-donna — unua kantistino en opero (itallingve).]? Sed balet’?<delimiter>Sed la loĝi’ luks-oportuna,<delimiter>En kiu sidas bela, juna,<delimiter>Fiera negocist-edzin’<delimiter>En mez’ de l’ adorantaj ŝin?<delimiter>Kaj ŝi aŭskultas, ne aŭskultas<delimiter>Al kavatin’, al ampretend’,<delimiter>Al ŝerc’ kun flata kompliment’ …<delimiter>Kaj ŝia edz’ en dormo stultas,<delimiter>Li nur vekiĝas por osced’<delimiter>Kaj ree ronkas en kviet’.
<h1>* * *</h1>
Finalo jam; la hal’ malplenas;<delimiter>Disiras la publik’ kun zum’;<delimiter>Al plac’ amaso sin ektrenas<delimiter>Sub stela kaj lanterna lum’;<delimiter>Filar’ de Aŭzoni’ beata[* Aŭzonio — Italio.]<delimiter>Kantetas iom memoratan<delimiter>Gajmelodion de ari’<delimiter>Kaj blekas recitadon ni.<delimiter>Malfrue. Jam Odeso dormas:<delimiter>Senspira, varma estas nun<delimiter>La muta nokto. Lumas lun’,<delimiter>Nubaro diafana formas<delimiter>Vualon sur ĉiela pur’.<delimiter>La Nigra maro bruas nur.
<h1>* * *</h1>
Do jen mi loĝis en Odeso…
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>
<delimiter>