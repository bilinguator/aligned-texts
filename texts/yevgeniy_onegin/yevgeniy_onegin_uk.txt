Олександр Сергійович Пушкін
<h1>Євгеній Онєгін. Роман у віршах</h1><delimiter>Перекладач: М.Рильський
<i>Pétri de vanité il avait encore plus de cette espèce d’orgueil qui fait avouer avec la même indifférence les bonnes comme les mauvaises actions, suite d’un sentiment de supériorité, peut-être imaginaire.</i><delimiter>Tiré d’une lettre particulière[* Пройнятий марнолюбством, він, опріч того, мав особливу гордість, що примушує визнавати з однаковою байдужістю як добрі, так і лихі вчинки, внаслідок почуття вищості, може, гаданої. З приватного листа (франц.).]
Не світ хотівши звеселити<delimiter>У гордості його пустій,<delimiter>Поруку б я хотів явити,<delimiter>Тебе гіднішу, друже мій,<delimiter>Гіднішу мислей величавих,<delimiter>Душі, де мрія розцвіта,<delimiter>Де в шатах простих, нелукавих<delimiter>Живе поезія свята;<delimiter>Та що ж — лиш кілька глав пістрявих<delimiter>Тобі в дарунок я зібрав,<delimiter>Напівсмішних, напівпечальних,<delimiter>Простонародних, ідеальних,<delimiter>Недбалий плід моїх забав,<delimiter>Хвилин натхнення бистрольотних,<delimiter>Зів’ялих рано літ моїх,<delimiter>Досвідчень розуму холодних<delimiter>І серця записів гірких.
<h1>Глава перша</h1>
<i>І жити квапиться, і почувать спішить.</i><delimiter>П. Вяземський
<h1>I</h1>
«Мій дядько чесний без догани,<delimiter>Коли не жартом занеміг,<delimiter>Небожа змусив до пошани<delimiter>І краще вигадать не міг,<delimiter>Воно й для інших приклад гожий;<delimiter>Але яка нудота, боже,<delimiter>При хворім день і ніч сидіть,<delimiter>Не покидаючи й на мить!<delimiter>Яке лукавство двоязике —<delimiter>Напівживого розважать,<delimiter>Йому подушку поправлять,<delimiter>Журливо подавати ліки,<delimiter>Зітхать і думку берегти:<delimiter>«Коли ж візьмуть тебе чорти!»
<h1>II</h1>
Так у пилюці, на поштових<delimiter>Гадав гульвіса молодий,<delimiter>Що з волі Зевса прав спадкових<delimiter>Набрав по всій рідні своїй.<delimiter>Людмили друзі та Руслана!<delimiter>З героєм нашого романа<delimiter>Без передмов, у цей же час<delimiter>Дозвольте познайомить вас.<delimiter>Онєгін,— друг мій, я зазначу,—<delimiter>Родивсь на берегах Неви,<delimiter>Де народились, може, й ви,<delimiter>Чи вславилися, мій читачу.<delimiter>Гуляв і я там в давні дні:<delimiter>Та північ вадила мені1.
<h1>III</h1>
Служивши чесно, без пороку,<delimiter>З боргів покійник батько жив,<delimiter>Три бали він давав щороку<delimiter>І все за вітром розпустив.<delimiter>Життя Онєгіну сприяло:<delimiter>Madame його гляділа дбало,<delimiter>А там Monsieur узяв до рук,—<delimiter>І всім на втіху ріс малюк.<delimiter>Monsieur l’Abbe, француз убогий,<delimiter>Щоб хлопчик сил не витрачав,<delimiter>Всього, жартуючи, навчав,<delimiter>В моралі був не дуже строгий,<delimiter>Так-сяк за пустощі корив<delimiter>І в Літній сад гулять водив.
<h1>IV</h1>
Коли ж юнацьких літ бурхливих<delimiter>Прийшла Євгенію пора,<delimiter>Пора надій і мук щасливих,<delimiter>Француза прогнано з двора.<delimiter>Дістав Онєгін мій свободу,<delimiter>Остригся під останню моду,<delimiter>Як dandy2 той причепуривсь<delimiter>І в колі вищому з’явивсь.<delimiter>Він по-французьки, як годиться,<delimiter>Міг розмовляти і писать,<delimiter>Мазурку легко танцювать,<delimiter>Умів незмушено вклониться;<delimiter>Тож присуд був йому один:<delimiter>Люб’язний і розумний він.
<h1>V</h1>
Ми всі навчались небагато,<delimiter>Абияк і абичого,<delimiter>Тож вихованням здивувати<delimiter>В нас можна легко хоч кого.<delimiter>Про юнака судці суворі<delimiter>В загальнім присудили хорі:<delimiter>Учений хлопець, та педант.<delimiter>Він зроду любий мав талант<delimiter>Про будь-що довго не шукати<delimiter>В розмові гострого слівця,<delimiter>З ученим виглядом знавця<delimiter>В поважних справах німувати<delimiter>І викликати усміх дам<delimiter>Огнем нежданих епіграм.
<h1>VI</h1>
Латинь із моди вийшла нині;<delimiter>Отож, як правду говорить,<delimiter>Він знав доволі по-латині,<delimiter>Щоб епіграфи розуміть,<delimiter>Поміркувать об Ювеналі,<delimiter>В кінці листа черкнути vale[* Бувай здоровий (лат.).],<delimiter>З Вергілія процитувать<delimiter>Умів сяк-так рядків із п’ять,<delimiter>Копатись він не мав охоти<delimiter>У хронології тяжкій,<delimiter>Та завжди в пам’яті своїй<delimiter>Часів колишніх анекдоти<delimiter>Від Ромула до наших днів<delimiter>Держав для всіх напоготів.
<h1>VII</h1>
Високої не мавши сили<delimiter>Життя натхненню присвятить,<delimiter>Не міг він, хоч і як ми вчили,<delimiter>Хорей од ямба відрізнить.<delimiter>Гомера лаяв, Феокріта;<delimiter>Зате читав Адама Сміта<delimiter>І сильний був економіст,<delimiter>Тобто доводити мав хист,<delimiter>На чім держава багатіє,<delimiter>І чим живе, і як вона<delimiter>Бува без золота міцна,<delimiter>Коли продуктом володіє.<delimiter>На все те батько не зважав<delimiter>І, знай, маєтки заставляв.
<h1>VIII</h1>
Всього, що знав іще Євгеній,<delimiter>У повісті не ознаймиш;<delimiter>Та в чому він був справжній геній,<delimiter>Що знав з усіх наук твердіш,<delimiter>Що вибрав трохи чи не зроду,<delimiter>Як труд, як муку й насолоду,<delimiter>Чим виповняв він по краї<delimiter>Нудьгу і лінощі свої,—<delimiter>Була наука милування,<delimiter>Яку прославив ще Назон,<delimiter>За що скінчив, як марний сон,<delimiter>В Молдавії, в краю вигнання,<delimiter>У чужодальній стороні<delimiter>Блискучі та бентежні дні.
<h1>IX</h1>
……………………………………<delimiter>……………………………………<delimiter>……………………………………
<h1>X</h1>
Як рано міг він хитрувати,<delimiter>Ховать надію, ревнувать,<delimiter>Зневіру й віру викликати,<delimiter>Здаваться хмурим, умлівать,<delimiter>Являтись гордим і слухняним,<delimiter>Холодним бути, полум’яним!<delimiter>Як він томливо німував,<delimiter>Як пломенисто промовляв,<delimiter>Які листи писав недбалі!<delimiter>В одній меті, з одним чуттям,<delimiter>Як забував себе він сам!<delimiter>Як очі й ніжні, і зухвалі<delimiter>Умів звести і опустить<delimiter>Чи послухняні сльози лить!
<h1>XІ</h1>
Як він умів новим здаватись,<delimiter>Вражать невинність жартома,<delimiter>В готовий розпач удаватись,<delimiter>Годити силами всіма,<delimiter>Як він належної хвилини<delimiter>Передсуд юності невинний<delimiter>Умом і пристрастю боров,<delimiter>Як чатував він на любов,<delimiter>Молив і вимагав признання,<delimiter>Як, серця вчувши перший звук,<delimiter>Добитися без довгих мук<delimiter>Умів таємного стрівання,—<delimiter>І, досягнувши милих прав,<delimiter>Уроки в тиші їй давав!
<h1>XІІ</h1>
Як рано міг він хвилювати<delimiter>Серця кокеток записних!<delimiter>Коли ж хотілось покарати<delimiter>Йому суперників своїх,—<delimiter>Як він отруйно лихословив!<delimiter>Які пастки на них готовив!<delimiter>Та ви, володарі дружин,—<delimiter>Був з вами другом завжди він:<delimiter>Його любив і муж лукавий,<delimiter>Фобласа давній ученик,<delimiter>І недовірливий старик,<delimiter>І рогоносець величавий,<delimiter>Що шанував, як то і слід,<delimiter>Себе, жону і свій обід.
<h1>XIII. XIV</h1>
……………………………………<delimiter>……………………………………<delimiter>……………………………………
<h1>ХV</h1>
Іще в постелі він, бувало:<delimiter>Йому записочки несуть.<delimiter>Запросини? Та ще й чимало:<delimiter>На трьох вечірках просять буть,<delimiter>Там буде бал, там іменини.<delimiter>Куди ж гульвіса наш полине?<delimiter>Почне він як? Дарма питать!<delimiter>Усіх він встигне облітать.<delimiter>Тим часом в ранішнім уборі,<delimiter>Надівши модний болівар3,<delimiter>Онєгін їде на бульвар<delimiter>І там гуляє на просторі,<delimiter>Аж поки про обідній час<delimiter>Брегет[* Брегет — кишеньковий годинник з майстерні французького майстра Брегета. Ці годинники видзвонювали хвилини.] не нагадає враз.
<h1>ХVI</h1>
Вже темно: в сани він сідає.<delimiter>«Агей!» — зачувся крик гучний.<delimiter>Морозним сріблом одливає<delimiter>Широкий комір бобряний.<delimiter>Блискучий любленець химерин,<delimiter>Жде у Talon4 його Каверін.<delimiter>Ввійшов: і корок геть летить,<delimiter>Вина комети струм кипить[* «Вино комети» — вино збору 1811 року, вельми врожайного, що люди забобонні пояснювали впливом комети, дуже яскравої та близької до землі.],<delimiter>Roast-beef чекає їх сочистий<delimiter>І трюфлі, розкіш юних днів,<delimiter>Французьких гордість кухарів,<delimiter>І страсбурзький пиріг пашистий<delimiter>Між сиром лімбурзьким живим<delimiter>І ананасом золотим.
<h1>XVII</h1>
Ще спрага келихів жадає<delimiter>Залить гарячий жир котлет,<delimiter>А дзвін брегета сповіщає,<delimiter>Що вже почавсь новий балет.<delimiter>Театру злий законодавець<delimiter>І перемінливий ласкавець<delimiter>Найчарівливіших актрис,<delimiter>Почесний за́всідник куліс,<delimiter>Онєгін наш уже в театрі,<delimiter>Де всяк, щоб вільність показать,<delimiter>За entrechat[* Стрибок, антраша (франц.).] ладен плескать,<delimiter>Свистіти Федрі, Клеопатрі,<delimiter>Моїну викликать — аби<delimiter>Його почули між юрби.
<h1>XVIII</h1>
Чудовий край! Колись там, щирий<delimiter>І незрадливий волі син,<delimiter>Гримів Фонвізін, бог сатири,<delimiter>І запозичливий Княжнін;<delimiter>Там Озеров хвалу народну<delimiter>І сліз данину благородну<delimiter>З Семеновою поділяв;<delimiter>Там наш Катенін воскрешав<delimiter>Корнеля геній величавий;<delimiter>Там вивів Шаховський їдкий<delimiter>Своїх комедій жвавий рій,<delimiter>Там і Дідло домігся слави,<delimiter>Там, там, у присмерках куліс,<delimiter>Минали дні мої колись.
<h1>XIX</h1>
О де ви, де, мої богині?<delimiter>Скажіть — ті самі ви в цей час,<delimiter>Чи іншим довелося нині<delimiter>Змінить, не замінивши, вас?<delimiter>Чи знов почую вас у хорі?<delimiter>Чи славу руській Терпсіхорі<delimiter>Складу за пломенистий літ?<delimiter>А чи побачу інший світ,<delimiter>Чужі та нецікаві лиця,<delimiter>І, глянувши, сумний поет,<delimiter>Крізь розчарований лорнет,<delimiter>Як та дрібнота веселиться,<delimiter>Безмовно буду позіхать<delimiter>Та про минуле споминать?
<h1>XX</h1>
В театрі повно; ложі сяють;<delimiter>Партер і крісла, все кипить:<delimiter>В райку і плещуть, і гукають, —<delimiter>І от завіса вже шумить.<delimiter>Осяяна, напівефірна,<delimiter>Смичкові владному покірна,<delimiter>Між німф, струнка і вогняна,<delimiter>Стоїть Істоміна. Вона<delimiter>На ’дній нозі посеред кола<delimiter>Кружляє звільна — і за мить<delimiter>Легкий стрибок, і вже летить,<delimiter>Летить, як пух від уст Еола,<delimiter>То вигне стан свій, то зів’є,<delimiter>І ніжкою об ніжку б’є.
<h1>XXI</h1>
Всі плещуть. Наш Онєгін входить,<delimiter>Іде поміж рядами сам,<delimiter>Лорнет подвійний свій наводить<delimiter>На ложі незнайомих дам;<delimiter>Всі яруси окинув зором,<delimiter>Все бачив: лицями, убором<delimiter>Загал його роздратував;<delimiter>Уклін мужчинам він оддав,<delimiter>А далі погляд гордовитий<delimiter>На сцену знехотя звернув,<delimiter>Одвівши очі, позіхнув,<delimiter>І каже: «Всіх пора змінити!<delimiter>Балети я терпів як зло,<delimiter>Та вже набрид мені й Дідло!»5
<h1>XXII</h1>
Іще амури, біси, гноми<delimiter>На сцені скачуть і шумлять;<delimiter>Ще слуги з марної утоми<delimiter>На шубах у прихожій сплять;<delimiter>Іще не кинули плескати,<delimiter>Шипіти, кашляти, гукати,<delimiter>Іще і в залі, й на дворі<delimiter>Блищать мигтючі ліхтарі;<delimiter>Померзлі ще басують коні,<delimiter>І кучери навкруг огнів<delimiter>Зібрались, лаючи панів,<delimiter>Та, щоб зігріться, б’ють в долоні,<delimiter>А вже Онєгін знов у путь,—<delimiter>Вбрання до балу надягнуть.
<h1>XXIII</h1>
Як змалювати вам, панове,<delimiter>Той самотинний кабінет,<delimiter>Де вихованець мод зразковий<delimiter>Вершить свій мудрий туалет?<delimiter>Все, що на вигадки безкраї<delimiter>Купецький Лондон виробляє,<delimiter>Щоб через Балтику свій крам<delimiter>За сало й ліс возити нам,<delimiter>Все, що в Парижі смак голодний,<delimiter>Про зиски дбаючи всякчас,<delimiter>На втіху створює для нас,<delimiter>На примхи, на блищання модне,—<delimiter>Все мав, добірності взірець,<delimiter>Літ вісімнадцяти мудрець.
<h1>XXIV</h1>
Люльки янтарні з Цареграда,<delimiter>Фарфор і бронза на столі<delimiter>І — ніжним почуттям відрада —<delimiter>Парфуми в чистім кришталі,<delimiter>Гребінки, пилочки предивні,<delimiter>І рівні ножиці, й нерівні,<delimiter>І щіточки на сто ладів<delimiter>Для нігтів, також для зубів.<delimiter>Руссо (на пам’ять він прийшов нам)<delimiter>Гнівився, що поважний Грім<delimiter>Смів чистить нігті перед ним,<delimiter>Химерником прекрасномовним6.<delimiter>Захисник вольності і прав<delimiter>Тут права сердитись не мав.
<h1>XXV</h1>
Людина славна бути може<delimiter>І дбать про нігті разом з тим:<delimiter>Хто вік сучасний переможе?<delimiter>Царює звичай над усім.<delimiter>Євгеній мій, Чадаєв другий,<delimiter>Боявшись осуду й наруги,<delimiter>В своїй одежі був педант<delimiter>І те, що ми назвали франт.<delimiter>Щоденно він по три годині<delimiter>Перед свічадом пробував,—<delimiter>Зате ж і вигляд потім мав,<delimiter>Як у пафоської богині,<delimiter>Коли під чоловічий лад<delimiter>Вона вдяглась на маскарад.
<h1>XXVI</h1>
Явивши перед ваші зори<delimiter>Ряд туалетних таємниць,<delimiter>Я міг би тут його убори<delimiter>Намалювати до дрібниць;<delimiter>Воно було б, щоправда, сміло,<delimiter>Хоч малювати — наше діло,<delimiter>Та панталони, фрак, жилет<delimiter>Не чув по-руському поет;<delimiter>Проте покаюсь перед вами,<delimiter>Що склад моїх пісень і книг<delimiter>Рябіть не так би густо міг<delimiter>Іноплеменними словами,<delimiter>Хоч я й копався на віку<delimiter>В Академічнім словнику.
<h1>XXVII</h1>
Та це, сказати б, не до діла:<delimiter>На бал ми краще поспішім,<delimiter>Куди карета полетіла<delimiter>З моїм героєм молодим.<delimiter>Перед померклими домами<delimiter>По сонній улиці рядами<delimiter>Карет подвійні ліхтарі<delimiter>Горять, як промені зорі,<delimiter>І райдуги на сніг наводять;<delimiter>У гроні плошок золотім<delimiter>Сіяє блискотливий дім,<delimiter>В яскравих вікнах тіні ходять,<delimiter>Мелькають профілі голів<delimiter>І дам, і модних диваків.
<h1>XXVIII</h1>
Онєгін в сінях покойових;<delimiter>Швейцара мимо, як стріла,<delimiter>Злетів по сходах мармурових,<delimiter>Волосся він змахнув з чола,<delimiter>Ввійшов. Навкруг юрба велика;<delimiter>Гриміть стомилася музика;<delimiter>Усе в мазурці проліта;<delimiter>Навколо й шум, і тіснота;<delimiter>Дзвенять кавалергарда шпори;<delimiter>Літають ніжки милих дам;<delimiter>Вабливим навздогін слідам —<delimiter>То строгі, то ласкаві зори,<delimiter>І глушить рев скрипок гучних<delimiter>Шептання модниць чарівних.
<h1>XXIX</h1>
За днів юнацького буяння<delimiter>Від слова бал я шаленів:<delimiter>Найкраще місце для признання,<delimiter>Для потай даваних листів.<delimiter>О ви, чоловіки статечні!<delimiter>Прийміть поради ці доречні:<delimiter>Я залюбки вам поможу<delimiter>І де в чому остережу.<delimiter>Та й вам, матусі, допоможе<delimiter>Суворий погляд крізь лорнет<delimiter>На ваших Мері та Аннет,<delimiter>А то… а то рятуй нас, боже!<delimiter>Тому про все це я пишу,<delimiter>Що сам давно вже не грішу.
<h1>XXX</h1>
Шкода, у втіхах та в марноті<delimiter>Найкращі дні мої спливли!<delimiter>Проте коли б не дань чесноті,<delimiter>Любив би й досі я бали.<delimiter>Люблю я молодість безумну,<delimiter>І тиск, і радість многошумну,<delimiter>І дам обдуманий наряд;<delimiter>Люблю їх ніжки; та навряд<delimiter>Чи пар хоч три на всю Росію<delimiter>Найти струнких жіночих ніг.<delimiter>Ах, довго я забуть не міг<delimiter>Дві ніжки!.. Серцем я старію,<delimiter>Холону,— а й тепер вони<delimiter>Мені тривожать тихі сни.
<h1>XXXI</h1>
Коли ж і де, в якій пустині,<delimiter>Безумче, ти забудеш їх?<delimiter>Ах, ніжки, ніжки! Де ви нині?<delimiter>Де мнете квіти лук ясних?<delimiter>Під східним пещені промінням,<delimiter>Ви на снігу, для вас чужиннім,<delimiter>Не відпечатали слідів:<delimiter>Любили ніжних килимів<delimiter>Ви голубливе дотикання.<delimiter>Чи не для вас я забував<delimiter>Жадобу слави, шум забав,<delimiter>І отчий край, і край вигнання?<delimiter>Та зникло щастя те в очах,<delimiter>Як слід легкий ваш у лугах.
<h1>XXXII</h1>
Діани перса, щічки Флори<delimiter>Скрашають, друзі, нам життя!<delimiter>Одначе ніжка Терпсіхори<delimiter>Сильніш хвилює почуття.<delimiter>Вона, віщуючи зарання<delimiter>Непорівнянне раювання,<delimiter>Умовною красою вмить<delimiter>Нам серце може запалить.<delimiter>Люблю її, моя Ельвіно,<delimiter>Під довгим накриттям столів,<delimiter>Весною на шовку лугів,<delimiter>Зимою на краю каміна,<delimiter>На тлі паркету світлянім,<delimiter>На узбережжі кам’янім.
<h1>XXXIII</h1>
Згадав я час перед грозою:<delimiter>Як заздрив морю я тоді,<delimiter>Що мчалось лавою живою<delimiter>Лягти під ноги молоді!<delimiter>Як прагнув разом з бурунами<delimiter>Діткнутись милих ніг устами!<delimiter>Ніколи у кипучі дні<delimiter>На золотій моїй весні<delimiter>Не прагнув я з таким тремтінням<delimiter>Ні уст рум’яних, ніби цвіт,<delimiter>Ні вкритих розами ланіт,<delimiter>Ні перс, хвильованих томлінням;<delimiter>Ніколи рій бажань палких<delimiter>Так не терзав грудей моїх!
<h1>XXXIV</h1>
І другий спогад миготливий<delimiter>Перебігає у думках:<delimiter>Держу я стремено щасливе…<delimiter>І ніжку чую я в руках;<delimiter>І знов кипить моя уява,<delimiter>Знов сила дотику ласкава<delimiter>В холоднім серці палить кров,<delimiter>Росте печаль, росте любов!..<delimiter>Та, ліро! Струнами гучними<delimiter>Про гордовитих не дзвони!<delimiter>Не варті пристрастей вони,<delimiter>Ані пісень, натхненних ними!<delimiter>Слова і зір привабниць тих<delimiter>Оманливі… як ніжки їх.
<h1>XXXV</h1>
Що ж мій герой? Утоми повний,<delimiter>Додому швидко полетів,—<delimiter>А Петербург непогамовний<delimiter>Під барабанний стук ожив.<delimiter>Встає купець, візник чвалає,<delimiter>Прудкий рознощик поспішає,<delimiter>Із глеком охтенка спішить,<delimiter>І під ногами сніг рипить.<delimiter>Збудився ранок благодатний.<delimiter>Із коминів прозорий дим<delimiter>Стовпом зростає голубим;<delimiter>І пекар, німець акуратний,<delimiter>У ковпаку, як і всякчас,<delimiter>Вже відкривав свій васісдас.
<h1>XXXVI</h1>
Але, стомившися від балу,<delimiter>Зробивши ніч з годин ясних,<delimiter>Ще спить, розкинувшись недбало,<delimiter>Дитя розкошів та утіх.<delimiter>Опівдні встане, і готову<delimiter>Дорогу починає знову,<delimiter>І днів пістрява маячня<delimiter>Та сама й завтра, і щодня.<delimiter>А чи щасливий був Євгеній,<delimiter>Розцвівши вільно, без тривог,<delimiter>Серед блискучих перемог,<delimiter>У насолоді кожноденній?!<delimiter>Чи марно він серед забав<delimiter>Хвороб і острахів не знав?
<h1>XXXVII</h1>
Ні: почуття пригасли юні;<delimiter>Докучив рано світський шум;<delimiter>Недовго вабили красуні<delimiter>Нудьгу його всякчасних дум;<delimiter>Лукаві зради натомили,<delimiter>І друзі, й дружба обманили;<delimiter>Та й справді, вічно він не міг<delimiter>Beef-steaks та страсбурзький пиріг<delimiter>Шампанським пінним обливати<delimiter>І сипать дотепів слова,<delimiter>Коли боліла голова;<delimiter>А хоч і був гультяй завзятий,<delimiter>Та розлюбив він під кінець<delimiter>І чвари, й шаблю, і свинець.
<h1>XXXVIII</h1>
Недуга, що її причину<delimiter>Давно пора б нам відшукать,<delimiter>Подоба англійського спліну,<delimiter>Нудьга, по-нашому сказать,<delimiter>Його взяла в свою облогу:<delimiter>Застрелитись він, слава богу,<delimiter>Не міг наважитись ніяк,<delimiter>Та до життя утратив смак.<delimiter>Як Child-Harold, похмурий, томний,<delimiter>Він увіходив у салон;<delimiter>Ні шум пліток, ані бостон,<delimiter>Ані зітхання — знак нескромний,—<delimiter>Ні млость у зорі молодім<delimiter>Його не вабили нічим.
<h1>XXXIX. XL. XLI</h1>
……………………………………<delimiter>……………………………………<delimiter>……………………………………
<h1>ХLІІ</h1>
Химерниці великородні!<delimiter>Йому ви навівали сон.<delimiter>Воно ж і правда, що сьогодні<delimiter>Докучить може вищий тон.<delimiter>Хоча, буває, певна дама<delimiter>Тлумачить Сея чи Бентама,<delimiter>Та їх розмова, як на глум,<delimiter>Нестерпний, хоч невинний шум.<delimiter>А ще й такі ж то непорочні,<delimiter>Такі вони величні всі<delimiter>У тому розумі й красі,<delimiter>Такі завбачливі і точні,<delimiter>Такі суворі до мужчин,<delimiter>Що й вигляд їхній родить сплін.
<h1>ХLІІІ</h1>
І ви, красунечки грайливі,<delimiter>Що бистро об нічній порі<delimiter>Несуть вас коні густогриві<delimiter>Повз петербурзькі ліхтарі,—<delimiter>І вас покинув мій Євгеній.<delimiter>Утіхи зрадивши шалені,<delimiter>Він, позіхаючи, засів<delimiter>У себе вдома, нагострив<delimiter>Перо тонке, хотів писати,—<delimiter>Та здався труд йому нудним,<delimiter>І все кінчилося нічим,<delimiter>І не ввійшов він в цех затятий<delimiter>Людей, що змовчу я про них,<delimiter>Бо сам належу до таких.
<h1>ХLІV</h1>
Тоді, в душевній порожнечі,<delimiter>Неробством мучений тяжким,<delimiter>Узявсь до хвальної він речі —<delimiter>Живитись розумом людським;<delimiter>Загін книжок розставив гарно,<delimiter>Читав, читав, а все намарно:<delimiter>Там дурість, там облудна тьма;<delimiter>Там змісту, честі там нема;<delimiter>На все накладено вериги;<delimiter>І застара старовина,<delimiter>І пристаріла новина.<delimiter>Лишив він, як жіноцтво, книги,<delimiter>І їх запилені ряди<delimiter>Закрив тафтою назавжди.
<h1>ХLV</h1>
Зненавидівши марнослів’я<delimiter>І світські приписи дрібні,<delimiter>Його зустрів і полюбив я.<delimiter>Припали до душі мені<delimiter>І мрій жадоба мимовільна,<delimiter>І своєрідність непохильна,<delimiter>І ум, холодний та їдкий;<delimiter>Він був похмурий, я — лихий;<delimiter>Обидва пристрасті ми знали,<delimiter>Обох життя гнітило нас;<delimiter>В серцях огонь юнацький згас;<delimiter>Обох підступно чатували<delimiter>Злоба Фортуни і людей,<delimiter>Як тільки в світ прийшли ми цей.
<h1>ХLVІ</h1>
Хто жив і мислив, зневажає<delimiter>Людське поріддя мимохіть,<delimiter>Хто почував, той муку знає —<delimiter>За днями вмерлими тужить:<delimiter>Йому чуже зачарування,<delimiter>Йому гадюка споминання<delimiter>Влива трутизну каяття.<delimiter>Це часто додає життя<delimiter>І чару дивного розмові.<delimiter>Мене бентежив попервах<delimiter>Онєгін різкістю в словах,<delimiter>Та все прощав я дивакові:<delimiter>І жарти з жовчю пополам,<delimiter>І злість похмурих епіграм.
<h1>ХLVІI</h1>
Як часто літньою порою,<delimiter>Коли прозоре та ясне<delimiter>Нічне склепіння над Невою<delimiter>І лоно вод лежить скляне,<delimiter>Не відбиваючи Діани,<delimiter>Згадавши давніх літ романи,<delimiter>Згадавши молоду любов,<delimiter>Чутливі, безтурботні знов,<delimiter>Диханням ночі голубливим<delimiter>Німотно упивались ми.<delimiter>Як в ліс зелений із тюрми<delimiter>Колодник лине в сні щасливім,<delimiter>Так ми у мріях золотих<delimiter>До днів летіли молодих.
<h1>ХLVІІІ</h1>
У тузі споминів щоденній,<delimiter>Обпершись легко на граніт,<delimiter>Стояв задумливо Євгеній,<delimiter>Як описав себе піїт.<delimiter>Навколо тиша, ніч погожа,<delimiter>Лиш озивалася сторожа,<delimiter>Та на Мільйонній стук коліс<delimiter>Раптово виникав і ріс;<delimiter>Лиш човен з веслами легкими<delimiter>По задрімалій плив ріці,<delimiter>І душу надили гребці<delimiter>Піснями вольними своїми…<delimiter>Та спів Торкватових октав<delimiter>Іще б солодше чарував!
<h1>ХLІХ</h1>
Адріатична срібна хвиле,<delimiter>О Бренто! Ні, побачу вас,<delimiter>І голос ваш чудовно-милий<delimiter>Почую я в натхнення час!<delimiter>Святий він внукам Аполлона;<delimiter>По гордій лірі Альбіона<delimiter>Мені знайомий, рідний він.<delimiter>Блаженством любосних годин<delimiter>Я упиватимусь на волі<delimiter>З венеціанкою вночі,<delimiter>По тихих водах пливучи<delimiter>В таємно-мовчазній гондолі,<delimiter>І серце щасне заспіва<delimiter>Петрарки й любощів слова.
<h1>L</h1>
Чи дочекаюсь я свободи?<delimiter>Пора, пора! Той час наспів!<delimiter>Броджу над морем, жду погоди10,<delimiter>Маню вітрила кораблів.<delimiter>Коли, змагаючися з морем,<delimiter>Його розпуттям неозорим<delimiter>Помчуся, сповнений жаги?<delimiter>Пора покинуть береги<delimiter>Мені ворожої стихії,<delimiter>І там, де ясно мерехтить<delimiter>Моєї Африки блакить11,<delimiter>Зітхати по смутній Росії,<delimiter>Де я страждав, де я любив,<delimiter>Де серце я похоронив.
<h1>LI</h1>
Ми вдвох з Онєгіним хотіли<delimiter>В далеких побувать краях;<delimiter>Та примхи долі повеліли<delimiter>Йому на інший стати шлях.<delimiter>Без батька він тоді зостався.<delimiter>Перед Онєгіним зібрався<delimiter>Неситих кредиторів рій.<delimiter>З нас має кожен розум свій:<delimiter>Євгеній, позвів не любивши,<delimiter>Усе, що в спадщину дістав,<delimiter>Їм добровільно передав,<delimiter>По тій утраті не жалівши,—<delimiter>А може, чув він оддаля,<delimiter>Що дядька кличе вже земля.
<h1>LII</h1>
Що ж? Управитель сповіщає<delimiter>Його писанням жалібним,<delimiter>Що дядько смерті виглядає<delimiter>І попрощатись хоче з ним.<delimiter>Листа проглянувши сумного,<delimiter>Євгеній рушив у дорогу,<delimiter>Валдайську слухаючи мідь,<delimiter>І позіхав заздалегідь,<delimiter>Приготувавшися лукаво<delimiter>Заради грошей до оман<delimiter>(Цим і почав я свій роман),—<delimiter>Та смерть уже скінчила справу;<delimiter>Застав він дядька на столі,<delimiter>Як дань, приречену землі.
<h1>LIII</h1>
В покоях челядь метушилась;<delimiter>Щоб честь покійному віддать,<delimiter>І друзі, й недруги з’їздились,<delimiter>Людей охочі поминать.<delimiter>Небіжчика похоронили.<delimiter>Попи та гості попоїли,<delimiter>Статечно випили, а там<delimiter>Зостався наш Онєгін сам.<delimiter>До господарства мусить братись<delimiter>Хазяїн поля та лісів,<delimiter>Ставів та лук, що досі жив,<delimiter>Як непоправний марнотратець,<delimiter>І радий, що на іншу путь<delimiter>Йому судилося звернуть.
<h1>LIV</h1>
День, два — нові були для нього<delimiter>Самотні ниви та сади,<delimiter>І сутінь бору вікового,<delimiter>І плескіт тихої води;<delimiter>На третій поле, гай і трави —<delimiter>Усе було вже нецікаве,<delimiter>А там хилило і до сну;<delimiter>Збагнув він істину сумну,<delimiter>Що й на селі відради мало,<delimiter>Хоч там ні вулиць, ні двірців,<delimiter>Ні карт, ні віршів, ні балів.<delimiter>Нудьга на нього чатувала,<delimiter>І бігала за ним вона,<delimiter>Як тінь чи вірная жона.
<h1>LV</h1>
Я був народжений для миру<delimiter>Та для сільської глушини:<delimiter>Там краще чути горду ліру,<delimiter>Буйніше квітнуть творчі сни.<delimiter>Дозвіллям тішачись невинним,<delimiter>Ходжу над озером пустинним<delimiter>І far niente[* Безділля (італ.).— Ред.] мій закон.<delimiter>Розвіявши ранковий сон,<delimiter>Я віддаюсь життю легкому:<delimiter>Читаю мало, довго сплю,<delimiter>Хисткої слави не ловлю.<delimiter>Хіба ж у віці молодому<delimiter>Не так прожив я в тишині<delimiter>Свої найщасливіші дні?
<h1>LVI</h1>
Село, любов, дозвілля, квіти,<delimiter>Поля! Я вірний вам давно.<delimiter>Тут радий дать я зрозуміти,<delimiter>Що я й Онєгін — не одно,<delimiter>Щоб недовірливий читальник<delimiter>Або лукавий постачальник<delimiter>Спліток злостивих та дрібних,<delimiter>До рис приглянувшись моїх,<delimiter>Не запевняв людей брехливо,<delimiter>Що я подав тут свій портрет,<delimiter>Як Байрон, гордості поет,—<delimiter>Неначе б зовсім неможливо<delimiter>Поему написати нам,<delimiter>Як не герой у ній ти сам.
<h1>LVII</h1>
Поети всі, я б тут зазначив,<delimiter>Кохають мріючи, як я.<delimiter>Колись у снах красунь я бачив,<delimiter>І образ їх душа моя<delimiter>Навік таємно заховала;<delimiter>Їх муза потім оживляла:<delimiter>Так оспівав мій давній пал<delimiter>І діву гір, мій ідеал,<delimiter>І полонянок на Салгірі.<delimiter>Тепер питання повсякчас,<delimiter>Братове, чую я від вас:<delimiter>«Хто будить плач у ніжній лірі?<delimiter>Кому, в юрбі ревнивих дів,<delimiter>Її ти голос присвятив?
<h1>LVIII</h1>
Чий погляд, чулий та пестливий,<delimiter>Натхнення окриливши мить,<delimiter>Нагородив тебе за співи?<delimiter>Кого твій вірш боготворить?»<delimiter>Нікого, друзі, їй же богу!<delimiter>Любові огняну тривогу<delimiter>Я безвідрадно почував.<delimiter>Блажен, хто з нею сполучав<delimiter>Гарячку рим: він тим подвоїв<delimiter>Поезії священний шал,<delimiter>Петрарки взявши ідеал,<delimiter>А муки серця заспокоїв<delimiter>І слави дещищю дістав;<delimiter>Та я, любивши, німував.
<h1>LIX</h1>
Провів любов, стрічаю музу,<delimiter>І прояснився темний ум.<delimiter>Шукаю, вільний, знов союзу<delimiter>Мелодій, почувань і дум;<delimiter>Пишу, і серце не нудьгує;<delimiter>Перо в задумі не рисує<delimiter>Край недописаних рядків<delimiter>Жіночих ніжок та голів.<delimiter>Погаслий попіл не займеться;<delimiter>Я ще сумний, та сліз нема;<delimiter>Небавом буря задріма,<delimiter>Душа на спочив покладеться:<delimiter>Тоді ж то я почну писать<delimiter>Поему глав на двадцять п’ять.
<h1>LX</h1>
Вже думав я про форму плану<delimiter>І як героя назову;<delimiter>Тим часом цього от роману<delimiter>Вступну довершую главу.<delimiter>Раз, двічі переглянув дбало,<delimiter>Побачив протиріч чимало,<delimiter>Та їх не хочу виправлять;<delimiter>Цензурі хочу борг віддать<delimiter>І журналістам на поживу<delimiter>Метнути плід своїх трудів.<delimiter>Іди ж до невських берегів,<delimiter>Нове створіння, в мить щасливу<delimiter>І заслужи, як слави дань,<delimiter>Тягар неправих дорікань!
<h1>Глава друга</h1>
<i>O rus!..</i><delimiter>Hor.[* О село! Гор[ацій] (лат.).— Ред.]<delimiter><i>О Русь!</i>
<h1>I</h1>
Село, де нудьгував Євгеній,<delimiter>Було мов створене для втіх;<delimiter>Там ворог пристрасті шаленій<delimiter>Благословити б небо міг.<delimiter>Будинок панський самотою,<delimiter>Від бур захищений горою,<delimiter>Стояв над річкою; здаля<delimiter>Лились, як золото, поля<delimiter>І луки квітами рябіли,<delimiter>Хати мелькали по горбах,<delimiter>Блукали череди в лугах,<delimiter>І розпускав гілля похиле<delimiter>Занедбаний великий сад,<delimiter>Житло задумливих дріад.
<h1>II</h1>
Поважний замок фамілійний<delimiter>Чимало добрих мав ознак:<delimiter>Тривалий, вигідний, спокійний,<delimiter>Під старовинний мудрий смак.<delimiter>Високі скрізь опочивальні,<delimiter>Шпалери штофні у вітальні,<delimiter>Царів портрети на стіні,<delimiter>Пістряві грубки кахляні.<delimiter>Усе це нині застаріло,<delimiter>Не знаю вже, з яких причин;<delimiter>А врешті, мій Євгеній,— він<delimiter>На все дивився збайдужіло<delimiter>І в залах позіхав старих<delimiter>Так, як і в модних та нових.
<h1>III</h1>
Він у кімнаті оселився,<delimiter>Де старожилець тих країв<delimiter>Весь вік з ключаркою сварився,<delimiter>Дививсь у вікна й мух чавив.<delimiter>Там, на дубовому помості,<delimiter>Був стіл, диван, дві шафи прості,<delimiter>Ніде чорнила й ні сліда.<delimiter>В шафи Онєгін загляда —<delimiter>Видатків зошит там подертий,<delimiter>Пляшок з наливками ряди,<delimiter>Глеки фруктової води<delimiter>І календар за рік четвертий.<delimiter>Старий, багато мавши справ,<delimiter>До інших книг не заглядав.
<h1>IV</h1>
Євгеній, сівши панувати<delimiter>В селі, на лоні самоти,<delimiter>Щоб якось час промарнувати,<delimiter>Новини здумав завести.<delimiter>Мудрець пустинний, без турботи<delimiter>Ярмо кріпацької роботи<delimiter>Легким оброком замінив;<delimiter>І раб життя благословив.<delimiter>Сусід ощадний аж здригнувся —<delimiter>В такий страшенний гнів запав<delimiter>На те зламання панських прав;<delimiter>Лукаво інший усміхнувся,<delimiter>І разом вирішили так,<delimiter>Що небезпечний то дивак.
<h1>V</h1>
До нього спершу заїжджали;<delimiter>Та з двору іншого кінця<delimiter>Звичайно слуги подавали<delimiter>Йому донського жеребця,<delimiter>Почувши здалеку, з-за річки,<delimiter>Сімейної гурчання брички.<delimiter>Усі, образившися тим,<delimiter>Порвали приятельство з ним.<delimiter>«Сусід наш неук, химерує,<delimiter>Він фармазон; він п’є одно<delimiter>Червоне склянкою вино;<delimiter>Він дамам ручки не цілує;<delimiter>Все про́шу, про́шу,— а нема<delimiter>Уклінно»,— визнано всіма.
<h1>VI</h1>
Тоді ж таки в село дідизне<delimiter>Новий поміщик прибува,<delimiter>Про нього теж говорять різне,<delimiter>Рішучих присудів слова.<delimiter>На ймення Володимир Ленський,<delimiter>Душею мрійник геттінгенський,<delimiter>Красунь, стрункий, як очерет,<delimiter>Поклонник Канта і поет.<delimiter>Він у Німеччині туманній<delimiter>Засвоїв, ученик палкий,<delimiter>І дух, тривожний та чудний,<delimiter>І волелюбні поривання,<delimiter>Натхненну щохвилини річ<delimiter>І чорні кучері до пліч.
<h1>VII</h1>
Іще під подихом пороку<delimiter>Зів’януть серцем він не встиг,<delimiter>То й дружбу, і любов високу<delimiter>Ще цінувати щиро міг;<delimiter>Він серцем був невіглас милий,<delimiter>Ще марева його манили,<delimiter>І полонили юний ум<delimiter>Нові для нього блиск і шум.<delimiter>В часи печалі й неспокою<delimiter>Плекав він мрію золоту,<delimiter>Життя розгадував мету;<delimiter>Його загадливою млою<delimiter>Він голову собі сушив<delimiter>І сподівався різних див.
<h1>VIII</h1>
Він вірив: є душа єдина,<delimiter>Яка з’єднатись має з ним;<delimiter>Тривожна, чиста і невинна,<delimiter>Вона живе лише одним;<delimiter>Він вірив: друзі без омани<delimiter>За нього приймуть і кайдани,<delimiter>І в них рука не задрижить<delimiter>Сосуд наклепника розбить;<delimiter>Був певен він: обранці долі,<delimiter>Що возлюбили люд земний,<delimiter>Становлять той союз святий,<delimiter>Який промінням щастя й волі<delimiter>Колись, у пожаданний час.<delimiter>Осяє землю цю і нас.
<h1>IX</h1>
І гордий гнів, і жаль ласкавий,<delimiter>І до добра свята любов,<delimiter>І найсолодша мука слави<delimiter>У нього хвилювали кров.<delimiter>Мандрівець, як усі поети,<delimiter>Під небом Шіллера і Гете<delimiter>Він їхнім полум’ям зайнявсь<delimiter>І дзвону лірному віддавсь.<delimiter>І муз прекрасної науки<delimiter>Він осоромою не вкрив;<delimiter>Проміння світлих почуттів<delimiter>Слухняні зберігали звуки,<delimiter>І мрії, повні чистоти,<delimiter>І чар високий простоти.
<h1>X</h1>
Співав він про любов, і співи<delimiter>Були невинні та ясні,<delimiter>Як сон маляти, пісня діви,<delimiter>Як у небесній вишині,<delimiter>В пустелі безтурботно-синій,<delimiter>Діана, таємниць богиня.<delimiter>Співав про муки і печаль,<delimiter>Про щось і про гуманну даль,<delimiter>Про дивні романтичні рози,<delimiter>Про дальні пущі та лани,<delimiter>Де довго в лоно тишини<delimiter>Лились його гарячі сльози,<delimiter>Співав, що в’яне серця цвіт,<delimiter>Не мавши й вісімнадцять літ.
<h1>XI</h1>
В пустині, де лише Євгеній<delimiter>Збагнув би вдачу цю тонку,<delimiter>Сусідів гульбища буденні<delimiter>Були йому не до смаку;<delimiter>Він утікав од їх розмови.<delimiter>Знай, міркували ті панове<delimiter>Про сіножаті, про вино,<delimiter>Про псарню, про своє майно,—<delimiter>Тож не було в речах статечних<delimiter>Ні поетичних поривань,<delimiter>Ні в бистрих дотепах змагань,<delimiter>Ні висловів розумно-гречних;<delimiter>Але в розмові їх дружин<delimiter>Ще менше глузду бачив він.
<h1>XII</h1>
На вроду красень, ще й багатий,<delimiter>Був Ленський хоч куди жених;<delimiter>Тому не треба й дивувати,—<delimiter>Всі дочок ладили своїх<delimiter>Оддать півруському сусіді;<delimiter>Тож у гостях він при обіді,<delimiter>А хтось уже і натяка,<delimiter>Що жить без пари — річ тяжка:<delimiter>Або сидять круг самовара,<delimiter>А Дуня наливає чай,—<delimiter>Їй шепчуть: «Дуню, примічай!»<delimiter>А там з’являється гітара,<delimiter>І скиглить панна (боже мій!):<delimiter>«Прийди в чертог мій золотий!..»12
<h1>XIII</h1>
Та не хотівши, мов на зло їм,<delimiter>Кайдани шлюбні волокти,<delimiter>Намислив із моїм героєм<delimiter>Знайомство Ленський завести.<delimiter>Вони зійшлися. Тьма і промінь,<delimiter>Пісні і проза, лід і пломінь<delimiter>Ховають більше схожих рис;<delimiter>Тож день знайомства їм приніс<delimiter>Лиш обопільне нудьгування;<delimiter>Та з часом приязнь розцвіла<delimiter>І незабаром перейшла<delimiter>У нерозлучне другування.<delimiter>Так люди з нічого робить —<delimiter>Сам каюсь — друзі мимохіть.
<h1>XIV</h1>
Та й дружби вже нема між нами.<delimiter>Без пересудливої тьми<delimiter>Усіх ми числимо нулями,<delimiter>А одиниці — тільки ми.<delimiter>Ми всі — от-от Наполеони;<delimiter>Тварин двоногих міліони<delimiter>Знаряддя лиш для нас одне,<delimiter>А щире почуття — смішне.<delimiter>Євгеній, серцем не злостивий,<delimiter>Людей, щоправда, добре знав,<delimiter>А через те і зневажав,<delimiter>Та всюди ж виняток можливий:<delimiter>Він інших сильно відзначав<delimiter>І почуття їх шанував.
<h1>XV</h1>
Ласкава усмішка стрівала<delimiter>Поета речі запальні;<delimiter>І думка, трохи ще нестала,<delimiter>І очі, завжди вогняні,<delimiter>Були Онєгіну за диво;<delimiter>Він стримувався терпеливо,<delimiter>Щоб зимним словом їх не збить,<delimiter>І думав: гріх мені труїть<delimiter>Оце хвилинне раювання;<delimiter>Настане і без мене час;<delimiter>Нехай же, поки не погас,<delimiter>Горить він, повен милування;<delimiter>Пробачмо юності палкій<delimiter>Шаленства юний буревій.
<h1>XVI</h1>
Ні в чім вони не мали згоди,<delimiter>Усе до роздумів вело:<delimiter>Племен розвіяних угоди,<delimiter>Плоди наук, добро і зло,<delimiter>Освячений віками звичай,<delimiter>І смерті вирок таємничий,<delimiter>Життя і доля, щастя й труд<delimiter>Під їхній підпадали суд.<delimiter>Поет у творчому натхненні<delimiter>Читав з осяяним лицем<delimiter>Північних розділи поем;<delimiter>Слухач поблажливий, Євгеній,<delimiter>Хоч і не все в них розбирав,<delimiter>Проте уважно вислухав.
<h1>XVII</h1>
Найбільше ж пристрасті манили<delimiter>Уми пустельників моїх;<delimiter>Зламавши їх бентежні сили,<delimiter>Онєгін згадував про них<delimiter>Крізь ледве сховане зітхання.<delimiter>Блажен, хто знав ті хвилювання<delimiter>І вчасно знати перестав;<delimiter>Тому ще краще, хто не знав,<delimiter>Хто вмів розлукою — кохання,<delimiter>Гнів — лихослів’ям холодить,<delimiter>Хто, позіхаючи, прожить<delimiter>Міг без ревнивого страждання,<delimiter>І те добро, що дід надбав,<delimiter>Лукавій двійці не звіряв!
<h1>XVIII</h1>
Коли ми станем під знамена<delimiter>Розсудливої тишини,<delimiter>І пристрасть вигорить шалена,<delimiter>І нам уже смішні вони,<delimiter>Оті її свавольні хвилі<delimiter>Та серця відгуки спізнілі,<delimiter>Приборкані, хоч не без мук,—<delimiter>Ми радо слухаємо звук<delimiter>Чужих зізнань; душа вбачає<delimiter>У них свойого щастя слід.<delimiter>Так часом сивий інвалід<delimiter>Охоче вухо прихиляє<delimiter>До мови юних усанів,<delimiter>Дарма що вік його відцвів.
<h1>XIX</h1>
Зате і юність пломениста<delimiter>Не може почувань таїть;<delimiter>Любов, печаль, надія чиста —<delimiter>Усе на язиці горить.<delimiter>Дочасний інвалід любові,<delimiter>Онєгін речі юнакові,<delimiter>Ту сповідь щирих почуттів,<delimiter>Поважно слухати умів.<delimiter>Свою простосердечну совість<delimiter>Поет одверто викривав;<delimiter>Євгеній незабаром знав<delimiter>Його кохання юну повість,<delimiter>Щоденні радощі й жалі,<delimiter>Давно відомі на землі.
<h1>XX</h1>
Ах, він любив, як ми любити<delimiter>Уже не здатні; лиш один<delimiter>Поет, безумством оповитий,<delimiter>Таких подобиться годин:<delimiter>Усюди, скрізь одно бажання,<delimiter>Одно незмінне поривання,<delimiter>Одна незмінлива печаль.<delimiter>Ніщо: ні охолодна даль,<delimiter>Ні літа довгої розлуки,<delimiter>Ні музам віддані часи,<delimiter>Ні блиск чужинної краси,<delimiter>Ні шум бенкетів, ні науки<delimiter>Не загасили день по дню<delimiter>Його цнотливого вогню.
<h1>XXI</h1>
Коли він, отрок нелукавий,<delimiter>Сердечних мук іще не знав,<delimiter>Дитячі Ольжині забави<delimiter>Він з милуванням споглядав;<delimiter>В ласкавім затишку діброви<delimiter>Він з нею перші мав розмови,<delimiter>І провіщали їм вінки<delimiter>Сусіди-друзі, їх батьки.<delimiter>У глушині, невинна й чиста,<delimiter>Вона в смиренності села<delimiter>Під рідним доглядом росла,<delimiter>Як та конвалія пашиста,<delimiter>Незнана в тінявій імлі<delimiter>Метеликові та бджолі.
<h1>XXII</h1>
Вона співцю подарувала<delimiter>Блаженство молодечих мук,<delimiter>Про неї думка окриляла<delimiter>Його цівниці перший звук.<delimiter>Прощайте, втіхи безтурботні!<delimiter>Він полюбив гаї дрімотні,<delimiter>І тишу самотинних мрій,<delimiter>І зорі, й місяць золотий,<delimiter>Той світоч у безодні темній,<delimiter>Що божествили ми колись,<delimiter>Коли відрадно так лились<delimiter>Солодкі сльози потаємні…<delimiter>Тепер ми бачимо в ньому<delimiter>Заміну ліхтарів саму.
<h1>XXIII</h1>
Слухняна завжди, непримхлива,<delimiter>Весела завжди, як весна,<delimiter>Як сни поетові, правдива,<delimiter>Як поцілунок, чарівна;<delimiter>Блакитні очі, чистий голос,<delimiter>Неначе льон, білявий волос,<delimiter>І рухи, й усмішка, і стан,—<delimiter>Все в Ользі… Та візьміть роман<delimiter>Хоч би який, і дуже вірно<delimiter>Там подано її портрет:<delimiter>В нім любих без кінця прикмет,<delimiter>Та він набрид мені безмірно.<delimiter>Про старшу Ольжину сестру,<delimiter>Читачу, слово я беру.
<h1>XXIV</h1>
Сестру ту названо Татьяна…13<delimiter>У перший раз таке ім’я<delimiter>На ніжні сторінки романа<delimiter>Свавільно запроваджу я.<delimiter>І що ж? Воно приємне, миле,—<delimiter>Та з ним, я знаю, сполучили<delimiter>Ми спомини про давнину<delimiter>Чи про дівочу. Не мину<delimiter>Сказати, що смаку замало<delimiter>У нас і в наших іменах<delimiter>(Ще менше — в віршових рядках);<delimiter>Освіти в нас мов не бувало,<delimiter>Лише манірність ми по ній<delimiter>Сховали, як здобуток свій.
<h1>XXV</h1>
Тож названо її Татьяна.<delimiter>Ні врода, що в сестри цвіла,<delimiter>Ні свіжість на виду рум’яна<delimiter>У ній привабить не могла.<delimiter>Печальна, дика, мовчазлива,<delimiter>Неначе сарна полохлива,<delimiter>Вона росла в сім’ї своїй,<delimiter>Немовби зовсім у чужій.<delimiter>Вона горнутися не вміла,<delimiter>Як інші діти, до батьків;<delimiter>Маленька ще, між малюків<delimiter>Стрибать і гратись не хотіла,<delimiter>І часто край вікна сама<delimiter>Сиділа журна та німа.
<h1>XXVI</h1>
Задума, друг її незримий,<delimiter>Злюбивши вірно це дитя,<delimiter>Скрашала мріями легкими<delimiter>Сільське забарливе життя.<delimiter>Не знали голки ніжні пальці;<delimiter>Схилившись над покірні п’яльці,<delimiter>Шовками світлими вона<delimiter>Не оживляла полотна.<delimiter>Прикмета потягу до влади:<delimiter>Слухняну ляльку ще дівча<delimiter>Звичаїв ґречності навча —<delimiter>Закону людської громади,<delimiter>І материнський заповіт<delimiter>Їй шепче, лиш уздрівши світ.
<h1>XXVII</h1>
Та ляльки, ще в літах дитини,<delimiter>Вона ні разу не взяла;<delimiter>Речей про моди, про новини<delimiter>Ніколи з нею не вела.<delimiter>Були чужі їй пустотливі<delimiter>Розваги; повісті жахливі<delimiter>В зимовій темряві нічній<delimiter>Збавляли більше серце їй.<delimiter>Як няня іноді скликала<delimiter>У теплий день на муріжок<delimiter>Всіх Ольжиних товаришок,—<delimiter>Вона в горю-дуба не грала,<delimiter>Нудний для неї був і сміх,<delimiter>І шум їх вигуків дзвінких.
<h1>XXVIII</h1>
Вона любила на балконі<delimiter>Стрічати сонце в тишині,<delimiter>Як на блідім небеснім лоні<delimiter>Згасають зорі вогняні,<delimiter>І тихо край землі ясніє,<delimiter>І, вісник ранку, вітер віє,<delimiter>І день поволі виплива.<delimiter>Коли ж, бувало, зимова<delimiter>На простір тиха ніч лягає,<delimiter>І довго в місячній імлі<delimiter>На затуманеній землі<delimiter>Лінивий схід одпочиває,—<delimiter>У звичний час, по любих снах<delimiter>Вона вставала при свічках.
<h1>XXIX</h1>
Їй заміняли все романи<delimiter>Ще з юних літ, як милий сон;<delimiter>Вона злюбила всі омани,<delimiter>Що дав Руссо чи Річардсон.<delimiter>Отець її, добряга милий,<delimiter>В минулім віці запізнілий,<delimiter>Її від того не беріг;<delimiter>Він не читав ніколи книг,<delimiter>Бо бачив там лиш марнослів’я.<delimiter>Його, бувало, й не кортить,<delimiter>Який у доні том лежить,<delimiter>Покладений під узголів’я.<delimiter>А неня — та була сама<delimiter>Від Річардсона без ума.
<h1>XXX</h1>
Вона любила Річардсона,<delimiter>Хоч і не встигла прочитать,<delimiter>Хоч із Ловласом Грандісона14<delimiter>Не мала змоги порівнять;<delimiter>Та ще колись княжна Аліна,<delimiter>Московська модниця-кузина,<delimiter>Все говорила їй про них;<delimiter>А муж її ще був жених,<delimiter>Ішлося мимохіть до шлюбу;<delimiter>Вона ж зітхала не за ним,<delimiter>Бо інший серцем запальним<delimiter>Панянку божеволив любу;<delimiter>Той Грандісон був славний франт,<delimiter>Картяр і гвардії сержант.
<h1>XXXI</h1>
Як він, усе вона вдягалась<delimiter>По моді, гарно й до лиця,<delimiter>Та в неї ради не спитались,<delimiter>Як виряджали до вінця.<delimiter>Щоб швидше їй розвіять горе,<delimiter>Муж, анітрохи не суворий,<delimiter>Її в село своє одвіз.<delimiter>Чимало там пролито сліз;<delimiter>Вона пручалася, ридала,<delimiter>Розлуку вже хотіла брать,<delimiter>Але взялась хазяйнувать,<delimiter>Навикла — і спокійна стала.<delimiter>Навичка — неба дар ясний:<delimiter>Заміна щастю нам у ній…15
<h1>XXXII</h1>
Навичка пригасила муку,<delimiter>Що не розвіяти нічим.<delimiter>А тут іще одну науку<delimiter>Найшла вона в житті своїм:<delimiter>Спізнала досвідом великим,<delimiter>Як волю взять над чоловіком<delimiter>Та самовладно управлять,<delimiter>І стала жити-поживать,<delimiter>Людей ганяла на роботу,<delimiter>Солила про запас гриби,<delimiter>Голила кріпакам лоби,<delimiter>Бувала в бані щосуботи<delimiter>І наймичок навчилась бить —<delimiter>Це все без мужа, самохіть.
<h1>XXXIII</h1>
Колись вона писала кров’ю<delimiter>Тендітній подрузі в альбом,<delimiter>«Поліна» — звала Парасков’ю<delimiter>Співучим завжди голоском,<delimiter>Корсет найвужчий надівала<delimiter>І Н російське вимовляла<delimiter>Як N французьке, тобто в ніс;<delimiter>Та шлюб усе це геть заніс:<delimiter>Корсет, альбом, княжну Поліну,<delimiter>Чутливих віршиків слова<delimiter>Вона поволі забува,<delimiter>Зове Акулькою Селіну<delimiter>І поновляє під кінець<delimiter>На ваті шлафор і чепець.
<h1>XXXIV</h1>
Та муж любив дружину щиро,<delimiter>Ні в чім перечить не хотів,<delimiter>До неї повну мав довіру,<delimiter>А сам в халаті пив та їв;<delimiter>Спокійно дні його спливали;<delimiter>Надвечір часом наїжджали<delimiter>Сусіди з приязних родин,<delimiter>Нецеремонні, як і він,<delimiter>Полихословить, потужити,<delimiter>Пожартувать собі гуртом.<delimiter>Минає час; гостей чайком<delimiter>Накажуть Ользі пригостити,<delimiter>А там вечеря, спать пора —<delimiter>І гості їдуть із двора.
<h1>XXXV</h1>
Вони ретельно зберігали,<delimiter>Що давній звичай освятив,<delimiter>І масниці не проминали<delimiter>Без руських наїдних млинців;<delimiter>По двічі кожен рік говіли,<delimiter>Кружисту гойдалку любили,<delimiter>Купальські грища, веснянки;<delimiter>Коли на троїцькі святки<delimiter>Куняли ратаї нехитрі,<delimiter>Молебень слухавши,— вінок<delimiter>Вони святили з нагідок;<delimiter>Їм квас був милий, як повітря,<delimiter>І за столом, по старшині,<delimiter>Там страви ношено смачні.
<h1>XXXVI</h1>
Отак життя їх тихо плине,—<delimiter>Та настає всьому кінець.<delimiter>Розкрились двері домовини,<delimiter>І муж прийняв новий вінець.<delimiter>Умер він саме під обіди,<delimiter>Його оплакали сусіди,<delimiter>Слізьми дружина провела<delimiter>Щиріш, як інша б те могла.<delimiter>Він був на мудрість незугарен,<delimiter>Та добросердий чоловік,<delimiter>Над ним написано повік:<delimiter>«Смиренний грішник Дмитрій Ларін,<delimiter>Господній раб і бригадир<delimiter>Вкушає в сій могилі мир».
<h1>XXXVII</h1>
Вернувшись до своїх пенатів,<delimiter>На цвинтар Ленський поспішив<delimiter>І над сусідом, що утратив,<delimiter>Біля надгробка потужив;<delimiter>І серце так журливо билось!<delimiter>«Poor Jorick!16 — слово прохопилось, —<delimiter>Він на руках мене держав,<delimiter>Мені погратися давав<delimiter>Медаль вояцьку за Очаків!<delimiter>Він Ольгу готував мені,<delimiter>Казав: «Діждуся я чи ні?!» —<delimiter>Тут Ленський мало не заплакав<delimiter>І мадригалом жалібним<delimiter>Навіки попрощався з ним.
<h1>XXXVIII</h1>
Тоді ж в елегії печальній<delimiter>Він батька й матері, в сльозах,<delimiter>Увічнив прах патріархальний…<delimiter>Ох! На житейських борознах<delimiter>Скороминущі покоління,<delimiter>З небес таємного веління,<delimiter>Як жниво, стигнуть і падуть;<delimiter>Наступні їм услід ідуть…<delimiter>Так наше плем’я безтурботне<delimiter>Росте, хвилюється, кипить<delimiter>І до могил дідів тіснить.<delimiter>Та прийде він, наш день скорботний,<delimiter>І наші внуки в добрий час<delimiter>Із світу витіснять і нас!
<h1>XXXIX</h1>
Тим часом упивайтесь, друзі,<delimiter>Життям, як маєво, легким!<delimiter>Я знаю: в радості і тузі<delimiter>Не варто дорожити ним;<delimiter>Закрив я очі на омани;<delimiter>Та ще надія, дар жаданий,<delimiter>Здалека часом вигляда:<delimiter>Без непримітного сліда<delimiter>Я не хотів би світ лишити.<delimiter>Живу, пишу не для хвали;<delimiter>Та марю, щоб пісні могли<delimiter>Мій день печальний пережити,<delimiter>Щоб друг мій вірний серед мук<delimiter>Про мене нагадав хоч звук.
<h1>XL</h1>
І хтось, у роздуму хвилини,<delimiter>Здригнеться над рядком моїм,<delimiter>І тиха Лета не поглине<delimiter>Моїх співучих строф і рим.<delimiter>І може (о солодка мріє!) —<delimiter>Гучною славою окриє<delimiter>Якийсь невіглас мій портрет<delimiter>І скаже: то ж то був поет!<delimiter>Прийми ж мою подяку щиру,<delimiter>Прихильче мирних аонід,<delimiter>Що віднайдеш мій тихий слід<delimiter>І давню пошануєш ліру,<delimiter>Чия незаздрісна рука<delimiter>Потріпа лаври старика!
<h1>Глава третя</h1>
<i>Elle était fille, elle était amoreuse.</i><delimiter>Malfilatre
<h1>I</h1>
«Куди? Ох, ці мені поети!»<delimiter>«Пора, Онєгіне, мені!»<delimiter>«Я не держу тебе, та де ти<delimiter>Марнуєш вечір день при дні?»<delimiter>«У Ларіних».— «Їй-богу, диво!<delimiter>Та чи воно ж таки можливо<delimiter>Туди так пильно учащать?»<delimiter>«Звичайно».— «Чудно, що й казать!<delimiter>Я бачу й без твого визнання:<delimiter>По-перше (ну, вгадаю я?),<delimiter>Російська проста це сім’я,<delimiter>Гостей невпинне частування,<delimiter>Розмови про вчорашній сон,<delimiter>Про дощ, про скотний двір, про льон…»
<h1>II</h1>
«Я тут біди ще не вбачаю».<delimiter>«Нудота, друже, от біда!»<delimiter>«Я світ ваш модний зневажаю;<delimiter>Серед родинного гнізда<delimiter>Я можу…» — «Ох, ізнов еклога!<delimiter>Та годі, любий мій, на бога!<delimiter>Ну що ж? Ти їдеш: хай щастить!<delimiter>Ах, слухай! Як би хоч уздріть<delimiter>Оту Філліду, слави варту,<delimiter>Оту натхненницю пера,<delimiter>І сліз, і рим, et cetera?..<delimiter>Представ мене!» — «Тебе?» — «Без<delimiter>жарту!»<delimiter>«Гаразд».— «Коли ж?» — «Хоч зараз.<delimiter>Там,<delimiter>Звичайно, раді будуть нам.
<h1>III</h1>
В дорогу ж».<delimiter>Рушили другове,<delimiter>З’явились; розіслав для них<delimiter>Закон гостинності готовий<delimiter>Ряд послуг, іноді й тяжких.<delimiter>Відомий звичай стародення:<delimiter>Несуть на блюдечках варення,<delimiter>На стіл воскований мерщій<delimiter>Брусничний подають напій.<delimiter>……………………………………
<h1>IV</h1>
Додому, вже пори нічної,<delimiter>Вони не їдуть, а летять17.<delimiter>Підслухаймо ж, про що герої<delimiter>Між себе тихо гомонять:<delimiter>«Ну, що, Онєгін? Позіхаєш?»<delimiter>«Це звичка, Ленський».— «Та скучаєш<delimiter>Ти більше».— «Ні, як і раніш.<delimiter>Одначе пізно вже. Скоріш,<delimiter>Скоріше поганяй, Андрюшко!<delimiter>Дурні місця! Дурна пора!<delimiter>До речі: Ларіна стара<delimiter>Пресимпатична, хоч простушка;<delimiter>Ох! Від брусничної води<delimiter>Мені б не сталося біди!
<h1>V</h1>
Скажи: котра із них Татьяна?»<delimiter>«А та, задумлива, смутна<delimiter>І мовчазлива, як Світлана,<delimiter>Що все сиділа край вікна».<delimiter>«Невже ти в меншу залюбився?»<delimiter>«А що?» — «На другій я б спинився,<delimiter>Коли б поетом був, як ти.<delimiter>Життя в тій Ользі не найти.<delimiter>Як у Вандіковій Мадонні;<delimiter>Червоний вид її — немов<delimiter>Дурний цей місяць, що зійшов<delimiter>На цім дурнім небеснім лоні!»<delimiter>Поет щось холодно сказав<delimiter>І потім цілу путь мовчав.
<h1>VI</h1>
Візит Онєгіна чимало<delimiter>Збудив у Ларіних розмов,<delimiter>Сусідство теж до діла встряло,<delimiter>І прослух між людьми пішов.<delimiter>Найшлася язикам робота!<delimiter>Усяко міркували потай<delimiter>І ладили не без гріха<delimiter>Татьяні, звісно, жениха;<delimiter>Поважно деякі казали,<delimiter>Що вже й весіллю вийшов строк,<delimiter>А тільки модних обручок,<delimiter>Мовляв, і досі не дістали.<delimiter>Про Ольгу й Ленського у них<delimiter>І поговір уже затих.
<h1>VII</h1>
Татьяну молоду гнівили<delimiter>Людські пересуди й чутки,<delimiter>Та чар якийсь незрозумілий<delimiter>Закрався у її думки;<delimiter>У серці мрія зародилась;<delimiter>Прийшла пора — любов явилась.<delimiter>Так зерно під огнем весни<delimiter>Росте з земної глибини.<delimiter>Давно палало поривання,<delimiter>Уяві снився молодій<delimiter>Чуття палкого дар страшний;<delimiter>Давно сердечне умлівання<delimiter>У груди стиснені лилось,<delimiter>І ждала дівчина… когось.
<h1>VIII</h1>
Діждалася… Відкрились очі;<delimiter>«Це він!» — подумала вона.<delimiter>Тепер, ой леле! дні і ночі,<delimiter>І сну жарота самітна.<delimiter>Все повне ним; чудесна сила<delimiter>Мрійливу діву охопила<delimiter>Тісним кільцем. Докучні їй<delimiter>І гомін лагідний людський,<delimiter>І погляд челяді дбайливий,<delimiter>З журбою в глибині очей<delimiter>Вона не слухає гостей,<delimiter>Клене в душі їх рій шумливий,<delimiter>І їх одвідини гучні,<delimiter>І всі розмови їх нудні.
<h1>IX</h1>
Тепер з яким вона тремтінням<delimiter>Солодкий розгорта роман!<delimiter>З яким кипучим оп’янінням<delimiter>П’є чашу пристрасних оман!<delimiter>Диханням творчості живої<delimiter>Одухотворені герої,<delimiter>Коханець Юлії Вольмар,<delimiter>Малек-Адель і де Лінар,<delimiter>І Вертер, мучень бунтівливий,<delimiter>І незрівнянний Грандісон18,<delimiter>Що нам лиш навіває сон,—<delimiter>Усі в уяві нетерпливій<delimiter>В єдиний образ одяглись,<delimiter>Усі в Онєгіні злились.
<h1>X</h1>
Взірець узявши з героїні<delimiter>Своїх улюблених творців,<delimiter>Подібна Юлії, Дельфіні,<delimiter>Татьяна в тишині лісів<delimiter>Їз томом небезпечним бродить,<delimiter>В ньому шукає і знаходить<delimiter>Свій пал таємний, вицвіт мрій,<delimiter>В душі народжених живій,<delimiter>Зітхає тугою чужою,<delimiter>Чужим захопленням горить<delimiter>І все напам’ять шепотить<delimiter>Листа коханому герою.<delimiter>Та наш герой, як знає всяк,<delimiter>Не Грандісон був аніяк.
<h1>XI</h1>
Поважний тон узявши строго,<delimiter>Колись, було, палкий творець<delimiter>Героя нам являв свойого<delimiter>Як досконалості взірець.<delimiter>Він малював його прекрасним,<delimiter>Неправо гоненим, нещасним,<delimiter>З чуттям і розумом тонким,<delimiter>З обличчям, звісно, чарівним.<delimiter>Священним вірний пориванням,<delimiter>Герой ладен був полягти<delimiter>В ім’я високої мети,<delimiter>І завжди в розділі останнім<delimiter>Покараний бував порок,<delimiter>Добру достойний був вінок.
<h1>XII</h1>
А нині голови в тумані,<delimiter>Мораль лиш навіває сон,<delimiter>Порок нас вабить і в романі,<delimiter>І там посів найвищий трон.<delimiter>І муз британських небилиці<delimiter>Тривожать сон отроковиці,<delimiter>І вже тепер її кумир<delimiter>Або задумливий Вампір,<delimiter>Або Мельмот, бродяга хмурний,<delimiter>Чи Вічний жид, а чи Корсар,<delimiter>Чи вкритий тайною Сбогар19.<delimiter>Лорд Байрон, цей примхливець бурний,<delimiter>Одяг у тьмяний романтизм<delimiter>І безнадійний егоїзм.
<h1>XIII</h1>
Та, друзі милі, що по тому?<delimiter>А може, вийде рішенець —<delimiter>В обладу бісові новому<delimiter>Поет потрапить під кінець,<delimiter>Зневажить Фебові загрози<delimiter>І смирно знизиться до прози;<delimiter>Тоді роман на давній стрій<delimiter>Розважить ясний вечір мій.<delimiter>Не лиходійові страждання<delimiter>Я в ньому грізно покажу,<delimiter>А просто вам перекажу<delimiter>Родини руської подання,<delimiter>Любові чарівливі сни<delimiter>Та звичаї старовини.
<h1>XIV</h1>
Перекажу немудру мову<delimiter>Отця чи дядька-старика,<delimiter>З дівчатком зустріч юнакову<delimiter>Між лип столітніх, край струмка;<delimiter>Нещасних ревнощів томління,<delimiter>Розлуку, радісне миріння,<delimiter>Знов посварю,— а під кінець<delimiter>Весільний присуджу вінець…<delimiter>Згадаю ті признання юні,<delimiter>Ті речі ніжно-запальні,<delimiter>Що на життя мого весні<delimiter>В ногах у милої красуні<delimiter>Мені спадали на язик,—<delimiter>Тепер від того я одвик.
<h1>XV</h1>
Татьяно, друже мій Татьяно!<delimiter>З тобою разом сльози ллю:<delimiter>У руки модному тирану<delimiter>Ти долю віддала свою.<delimiter>Загинеш, друже мій, та нині<delimiter>Ти у сліпучім оп’янінні<delimiter>Солодке кличеш забуття,<delimiter>Ти спізнаєш жагу життя,<delimiter>Ти п’єш отруйний чар бажання,<delimiter>Тобі спокою не знайти;<delimiter>В уяві скрізь малюєш ти<delimiter>Місця щасливого стрівання;<delimiter>Усюди, всюди в сяйві мрій<delimiter>Фатальний спокуситель твій.
<h1>XVI</h1>
Любові сум Татьяну гонить,<delimiter>Вона журливо йде в саду<delimiter>І нерухомі очі клонить,<delimiter>І втома сковує ходу.<delimiter>Піднеслись груди, блідні лиця<delimiter>Заграли, ніби зоряниця,<delimiter>Завмерли віддихи в устах,<delimiter>В очах огонь і дзвін в ушах…<delimiter>Настане вечір; місяць ходить,<delimiter>Ясну вартуючи блакить,<delimiter>Серед імлистих верховіть<delimiter>Свій виспів соловей заводить,—<delimiter>І з нянею в безсонну ніч<delimiter>Веде Татьяна тиху річ.
<h1>XVII</h1>
«Не спиться, няню: дихать важко!<delimiter>Відкрий вікно, хоч одітхну».<delimiter>«Що, Таню, що тобі?» — «Так тяжко!<delimiter>Поговорім про давнину».<delimiter>«Про що ж бо, Таню? Я, бувало,<delimiter>Ховаю в пам’яті чимало<delimiter>Бувальщин давніх, небилиць,<delimiter>Про духів злих і про дівиць;<delimiter>А нині все забулось, Таню,<delimiter>Потьмарилось. Лиха пора!<delimiter>І недолуга я, й стара!<delimiter>Минулось…» — «Розкажи-но, няню,<delimiter>Хоч дещо про минулі дні;<delimiter>Кохала ти кого чи ні?»
<h1>XVIII</h1>
«І, годі, Таню! Я ж бо й знати<delimiter>Про те кохання не могла;<delimiter>А то б свекруха, злая мати,<delimiter>Зо світу білого звела».<delimiter>«Та як же ти вінчалась, няню?»<delimiter>«Так, певно, бог велів. Мій Ваня<delimiter>Пізніш, як я, побачив світ,—<delimiter>Мені ж було тринадцять літ.<delimiter>Приймали тижнів зо два сваху,<delimiter>А далі батько навпростець<delimiter>Велів зряджати під вінець.<delimiter>Я гірко плакала зо страху;<delimiter>З плачем і косу розплели,<delimiter>З піснями в церкву повели.
<h1>XIX</h1>
І от серед сім’ї чужої…<delimiter>Та ти не слухаєш, либонь!»<delimiter>«Ах, няню, серце в неспокої,<delimiter>У грудях мов пече вогонь.<delimiter>Я плакать, я ридать готова!»<delimiter>«Дитя моє, ти нездорова;<delimiter>Помилуй, господи, спаси!<delimiter>Чого ти хочеш, попроси…<delimiter>Скроплю свяченою водою,—<delimiter>Гориш ти…» — «Нянечко моя,<delimiter>Не хвора, ні — кохаю я!»<delimiter>«Дитя моє, господь з тобою!» —<delimiter>І хрестить Таню молоду<delimiter>Вона, щоб одвернуть біду.
<h1>XX</h1>
«Кохаю»,— Таня шепотіла<delimiter>Сама, здавалось, не своя.<delimiter>«Недужа ти, голубко мила!»<delimiter>«Облиш мене: кохаю я!»<delimiter>А місяць під німим склепінням<delimiter>Томливим облива промінням<delimiter>Красу її поблідлих рис,<delimiter>І сльози, й хвилі довгих кіс,<delimiter>І насупроти героїні<delimiter>Стареньку на низькім стільці<delimiter>З тривоги тінню на лиці,<delimiter>У тілогрійці та в хустині;<delimiter>І світ, що навкруги дрімав,<delimiter>Натхненник-місяць осявав.
<h1>XXI</h1>
І серцем Таня залітала<delimiter>У невідому далечінь…<delimiter>Враз думка в голові постала…<delimiter>«Іди, саму мене покинь.<delimiter>Подай перо мені й чорнило<delimiter>Та стіл присунь; добраніч, мила,<delimiter>Прощай!» — І от сама вона.<delimiter>Їй ніч присвічує ясна.<delimiter>Обпершись ліктем, Таня пише,<delimiter>Євгеній, як живий, в очах.<delimiter>В необміркованих рядках<delimiter>Любов її невинна дише.<delimiter>І от закінчено листа…<delimiter>А хто ж, Татьяно, прочита?
<h1>XXII</h1>
Красунь я бачив неприступних,<delimiter>Холодних, чистих, як зима,<delimiter>Неутомленних, непідкупних,<delimiter>Незрозумілих для ума;<delimiter>Я дивувався з їх пишноти,<delimiter>Із їх природної чесноти,<delimiter>І, признаюсь, од них тікав<delimiter>І над бровами їх читав<delimiter>Слова, що в пеклі біля входу:<delimiter>Навік зречись надій усіх.<delimiter>Будить любов біда для них,<delimiter>Жахать людей їм любо зроду.<delimiter>Мабуть, на берегах Неви<delimiter>Подібних дам стрічали й ви.
<h1>XXIII</h1>
Вигадниць я ще й інших знаю<delimiter>Із самолюбством крижаним;<delimiter>Ні шум хвали, ні зойк одчаю<delimiter>Не потривожать серця їм,<delimiter>І що ж помітив я, на диво?<delimiter>Вони, жахаючи примхливо<delimiter>Несмілу молоду любов,<delimiter>Її приваблюють ізнов<delimiter>Жалем, хоча б і лицемірним,<delimiter>Хоча б ласкавістю речей<delimiter>Та ніжним поглядом очей,—<delimiter>І в засліпінні легковірнім<delimiter>Коханець знов марнує дні<delimiter>У любій серцю метушні.
<h1>XXIV</h1>
А чим же більший гріх Татьяни?<delimiter>Чи тим, що в щирості своїй<delimiter>Вона не відає омани<delimiter>І вірить витворові мрій?<delimiter>Чи тим, що хитрощів не знає,<delimiter>Тим, що без роздуму кохає,<delimiter>Тим, що довірлива вона<delimiter>І що уява вогняна<delimiter>Заполонила розум жвавий,<delimiter>Що своєвільна голова<delimiter>Її всякчасно порива,<delimiter>А серце і палке, й ласкаве?<delimiter>Невже не здатні ви простить<delimiter>Душі, що юністю кипить?
<h1>XXV</h1>
Кокетка холодно міркує,<delimiter>Татьяна любить, як дитя,<delimiter>І щире серце офірує<delimiter>Для молодого почуття.<delimiter>Вона не каже: слід заждати,<delimiter>Щоб пристрасті ціну підняти,<delimiter>В тенета вірно упіймать;<delimiter>Спочатку слід покепкувать,<delimiter>Надією, розчаруванням<delimiter>Помучить серце, далі знов<delimiter>Огонь ревнивий влити в кров;<delimiter>А то, упившись раюванням,<delimiter>Невольник пута розірве,<delimiter>Про щастя мріючи нове.
<h1>XXVI</h1>
Іще утруднення я бачу:<delimiter>Щоб честь отчизни врятувать,<delimiter>Татьянин лист я, мій читачу,<delimiter>В перекладі повинен дать.<delimiter>Вона-бо зле по-руськи знала,<delimiter>Журналів наших не читала,<delimiter>І для думок та почуттів<delimiter>Їй бракувало рідних слів.<delimiter>Отож писала по-французьки…<delimiter>Ну що ж! Признатись я готов:<delimiter>Жіноцтва нашого любов<delimiter>Не розмовляє ще по-руськи,<delimiter>Вживати гордий наш язик<delimiter>Поштову прозу ще не звик.
<h1>XXVII</h1>
Я знаю: дам хотять навчити<delimiter>Читать по-руськи. Просто жах!<delimiter>Хіба ж їх можна уявити<delimiter>З «Благонамеренным»21 в руках!<delimiter>Пошлюсь на вас, мої поети:<delimiter>Чи то ж не всі, кому несете<delimiter>Ви полум’я чуттів своїх<delimiter>І вірші, писані за гріх,<delimiter>Кому ви серце присвятили,—<delimiter>Чи то ж не всі вони підряд<delimiter>Своєї мови звук і склад<delimiter>Калічать в спосіб дуже милий,<delimiter>Чи здавна звуки слів чужих<delimiter>Не стали рідними для них?
<h1>XXVIII</h1>
Не дай нам боже стріть на балі<delimiter>Чи між гостей на рундуці<delimiter>Семінариста в жовтій шалі<delimiter>Чи академіка в чепці!<delimiter>Як без усмішки уст рум’яних,<delimiter>Я граматично бездоганних<delimiter>Російських речень не люблю.<delimiter>Можливо, на біду мою,<delimiter>Красунь теперішніх порода,<delimiter>Щоб журналістам догодить,<delimiter>Нас до граматики привчить;<delimiter>На віршування вийде мода;<delimiter>Та я… до того що мені?<delimiter>Я вірний буду давнині.
<h1>XXIX</h1>
Легке, недбале лепетання,<delimiter>Вимови огріхи дрібні<delimiter>І досі будять хвилювання<delimiter>І серце радують мені;<delimiter>Розкаятись я не при силі,<delimiter>Що галліцизми серцю милі,<delimiter>Як літ юнацьких помилки,<delimiter>Як Богдановича рядки.<delimiter>Та годі. Лист пора дівочий<delimiter>У віршовий укласти лад.<delimiter>Я слово дав,— і що ж? Назад<delimiter>Тепер би взяв його охоче.<delimiter>Я знаю: ніжного Парні<delimiter>Перо не в моді в наші дні.
<h1>XXX</h1>
Мій друже, що журбу й Бенкети22<delimiter>На лірі вславив золотій,<delimiter>Я б попросив тебе, поете,<delimiter>Допомогти в біді моїй:<delimiter>Щоб ти на милозвучні співи<delimiter>Моєї пристрасної діви<delimiter>Чужинні переклав слова.<delimiter>Де ти? Прийди: свої права<delimiter>Передаю тобі з уклоном…<delimiter>Шкода! Між скель, в самотині,<delimiter>Забувши похвали гучні,<delimiter>Над фінським тінявим затоном<delimiter>Він бродить, і душа його<delimiter>Не чує поклику мого.
<h1>XXXI</h1>
Татьянин лист передо мною;<delimiter>Мов скарб, його я бережу,<delimiter>Читаю потайно з журбою<delimiter>І кожним словом дорожу.<delimiter>Хто ніжність їй таку навіяв,<delimiter>Палких чуттів недбалий вияв?<delimiter>Хто їй навіяв ту бредню,<delimiter>Безумну серця маячню,<delimiter>Чар небезпечний і принадний?<delimiter>Не розумію я. Подам<delimiter>Лише блідий переклад вам,<delimiter>Картини список недоладний,<delimiter>Фрейшіца гармонійний звук<delimiter>З-під боязких учнівських рук.
Лист Татьяни до Онєгіна<delimiter>Я вам пишу — чи не доволі?<delimiter>Що можу вам іще сказать?<delimiter>Тепер, я знаю, в вашій волі<delimiter>Мене презирством покарать.<delimiter>Та як мене в нещасній долі<delimiter>Хоч пожаліти ви ладні,<delimiter>То відгукнетеся мені.<delimiter>Спочатку я мовчать хотіла;<delimiter>Повірте: сором свій од вас<delimiter>Я б заховала навсякчас,<delimiter>Коли б надія хоч бриніла<delimiter>Лиш раз на тиждень, в певний час,<delimiter>У нашім домі стріти вас,<delimiter>Щоб тільки слухать вашу мову,<delimiter>Слівце сказати,— а за тим<delimiter>Все думать, думать об однім<delimiter>І зустрічі чекати знову.<delimiter>Та ви гордуєте людьми,<delimiter>Вам на селі і тяжко, й душно,<delimiter>А ми… нічим не славні ми,<delimiter>Хоч вам і раді простодушно.<delimiter>Нащо ви прибули до нас?<delimiter>У самоті села глухого<delimiter>Ніколи б я не знала вас,<delimiter>Не знала б я страждання цього.<delimiter>Душі дівочої тривогу<delimiter>З часом приборкавши (хто зна?),<delimiter>Могла б я з іншим шлюб узяти<delimiter>І стала б дітям добра мати<delimiter>І вірна мужеві жона.<delimiter>Не ти!.. Ні, серцем полюбила<delimiter>Лише тебе навіки я!<delimiter>Так вища рада присудила…<delimiter>То воля неба: я твоя;<delimiter>Життя мойого всі години —<delimiter>Порука зустрічі одній;<delimiter>Сам бог послав тебе, єдиний,<delimiter>Повік ти охоронець мій.<delimiter>У снах мені ти привиджався,<delimiter>Незримий, душу ти палив,<delimiter>Твій дивний зір мене томив,<delimiter>Твій голос в серці відбивався<delimiter>Давно… ні, то було не в сні!<delimiter>Ти увійшов, і я впізнала,<delimiter>Вся обімліла, запалала,<delimiter>Шепнула: він явивсь мені!<delimiter>Чи правда ж: я тебе вчувала,<delimiter>Зо мною вів розмову ти,<delimiter>Коли я бідним помагала<delimiter>Або молитвою втішала<delimiter>Тривожні муки самоти?<delimiter>Хіба крізь морок занімілий<delimiter>Не ти, неначе привид милий,<delimiter>У цю хвилину промайнув<delimiter>І став тихенько в узголов’ю?<delimiter>Не ти з відрадою й любов’ю<delimiter>Слова надії тут шепнув?<delimiter>Хто ти: чи ангел мій ласкавий,<delimiter>Чи спокуситель мій лукавий:<delimiter>Розвій ці сумніви до дна.<delimiter>Таж, може, все це марні болі,<delimiter>Душі дівочої мана!<delimiter>І зовсім інший вирок долі…<delimiter>Але дарма! Тобі свою<delimiter>Віднині душу доручаю,<delimiter>Перед тобою сльози ллю,<delimiter>Твого заступництва благаю…<delimiter>Ти уяви: я тут сама,<delimiter>Ніхто мене не розуміє,<delimiter>В знемозі думка туманіє,<delimiter>І порятунку вже нема.<delimiter>Я жду тебе: єдиним зором<delimiter>Надії в серці оживи,<delimiter>Чи сон гнітючий мій урви,<delimiter>На жаль, заслуженим докором!<delimiter>Кінець! перечитать боюсь…<delimiter>На серці сором, страх і мука…<delimiter>Але ні з чим я не таюсь,<delimiter>І ваша честь мені порука…
<h1>XXXII</h1>
Татьяна то зітхне, то охне;<delimiter>Дрижить листок в її руці;<delimiter>Облаточка рожева сохне<delimiter>На гарячковім язиці.<delimiter>К плечу голівкою склепилась.<delimiter>Легка сорочка опустилась<delimiter>Із прехорошого плеча…<delimiter>Вона того й не поміча,<delimiter>Що місяць гасне. Там долина<delimiter>Крізь пару сяє. Там струмок<delimiter>Заграв, як срібло; там ріжок<delimiter>Пастуший будить селянина.<delimiter>Світає: люд устав уже,<delimiter>Моїй Татьяні байдуже.
<h1>XXXIII</h1>
Вона зорі не помічає,<delimiter>Сидить з похиленим чолом<delimiter>І до листа не прикладає<delimiter>Печатки з вирізним гербом.<delimiter>Уже Пилипівна похила<delimiter>Тихенько двері відчинила,<delimiter>Несе їй на підносі чай.<delimiter>«Пора, дитя моє, вставай!<delimiter>Та ти, красунечко, готова!<delimiter>О пташко ранняя моя!<delimiter>А вчора як злякалась я!<delimiter>Та, слава богу, ти здорова!<delimiter>Журба нічна майнула в світ,<delimiter>Лице твоє як маків цвіт».
<h1>XXXIV</h1>
«Ах! няня, прошу, будь ласкава…»<delimiter>«Та добре, серце, все зроблю!»<delimiter>«Не думай… бачиш-бо, ця справа.<delimiter>Підозри… Не відмов, молю!»<delimiter>«Мій друже, бог тобі порука!»<delimiter>«Отож пошли тихенько внука…<delimiter>Листа до О… ну, знаєш ти…<delimiter>Сусіда… потай віднести,<delimiter>Не говорити там ні слова,<delimiter>Мовчати про моє ім’я…»<delimiter>«Кому ж, голубонько моя?<delimiter>Стара вже я, пустоголова!<delimiter>Багато є сусідів тих,<delimiter>Мені й не полічити їх».
<h1>XXXV</h1>
«Та й недогадлива ти, няню!»<delimiter>«Тепер я, друже, нешвидка,<delimiter>Стара; тупіє розум, Таню;<delimiter>А то, бувало, я метка:<delimiter>Словечка панського одного…»<delimiter>«Ах, няню, що мені до того?<delimiter>Що в розумі мені твоїм?<delimiter>Ідеться ж об листі оцім<delimiter>Онегіну…» — «Ну, зрозуміла.<delimiter>Не гнівайсь, ластівко моя,<delimiter>Кажу ж — тепер безтямна я…<delimiter>Чого ж ти знову поблідніла?»<delimiter>«Ні, няню, то здається лиш…<delimiter>Пошли ж онука, та скоріш!»
<h1>XXXVI</h1>
Та день минув без відповіту,<delimiter>Минає другий — знов нема.<delimiter>Бліда, одягшись ще до світу,<delimiter>Татьяна жде його, німа.<delimiter>Надвечір Ленський приїжджає.<delimiter>«А де ж ваш приятель? — питає<delimiter>Хазяйка.— Він давно вже був,<delimiter>Неначе зовсім нас забув».<delimiter>Татьяна вся аж затремтіла.<delimiter>«Сьогодні він приїхать мав,—<delimiter>Старенькій Ленський одказав,—<delimiter>Та, певно, пошта забарила».<delimiter>Татьяна опустила зір,<delimiter>Немов почувши злий докір.
<h1>XXXVII</h1>
Смеркало; самовар вечірній<delimiter>Шипів дрімотним голоском;<delimiter>Вилися випари прозірні<delimiter>Попід китайським чайником.<delimiter>Під Ольги білою рукою<delimiter>Вже лився цівкою густою<delimiter>Напій пахучий у чашки,<delimiter>І хлопчик подавав вершки.<delimiter>Татьяна край вікна стояла,<delimiter>На шиби дмухала, сумна,—<delimiter>І на туманнім склі вона<delimiter>Коханий вензель рисувала<delimiter>Прегарним пальчиком своїм;<delimiter>Все О та Є спліталось в нім.
<h1>XXXVIII</h1>
Але душа у неї нила<delimiter>І сліз був повен млосний зір.<delimiter>Враз тупіт!.. Кров їй заніміла.<delimiter>Ось ближче… В’їхали у двір…<delimiter>Євгеній! «Ах!» — Як тінь пташини,<delimiter>Татьяна скок у другі сіни,<delimiter>Там на подвір’я, далі в сад<delimiter>Летить; поглянути назад<delimiter>Не сміє; миттю перемчала<delimiter>Куртини, мостики, лужок,<delimiter>Алею липову, лісок,<delimiter>Кущі бузкові поламала<delimiter>І врешті з віддихом тяжким<delimiter>На лаву, над струмком дзвінким
<h1>XXXIX</h1>
Упала…<delimiter>«Тут він! тут Євгеній!<delimiter>О боже! що подумав він!»<delimiter>Таїть вона в душі стражденній<delimiter>Надію, як живлющий плин;<delimiter>Вона тремтить і наслухає,<delimiter>Чи не надходить? Ні, немає!<delimiter>В саду служниці, на грядках.<delimiter>Збирали ягоди в кущах<delimiter>І по наказу всі співали.<delimiter>(В наказі тім була мета,<delimiter>Щоб то лукаві їх уста<delimiter>У співанках розвагу мали,<delimiter>Не ївши панських ягідок:<delimiter>Сільської мудрості зразок!)<delimiter>Пісня дівчат<delimiter>Дівоньки, красунечки,<delimiter>Душеньки, подруженьки,<delimiter>Розгуляйтесь, дівоньки,<delimiter>Розгуляйтесь, краснії!<delimiter>Заведіть ви пісеньки,<delimiter>Пісні заповітної,<delimiter>Заманіть ви парубка<delimiter>Та й до кола нашого.<delimiter>Як заманим парубка,<delimiter>Як набачим здалеку,<delimiter>Розбіжімось, дівоньки,<delimiter>Та обсипмо вишнею,<delimiter>Вишнею, калиною,<delimiter>Спілою малиною.<delimiter>Не ходи ти підслухом,<delimiter>Де співають дівоньки,<delimiter>Не ходи ти назирцем,<delimiter>Де гуляють краснії!
<h1>ХL</h1>
До всього на землі недбала,<delimiter>Байдуже слухаючи спів,<delimiter>Татьяна нетерпляче ждала,<delimiter>Щоб трепет серця занімів,<delimiter>Щоб ніжні щоки не горіли.<delimiter>Та перса бурно тріпотіли,<delimiter>І жар на лицях не згасав,<delimiter>А все ясніш, ясніш палав.<delimiter>Отак метелик нещасливий,<delimiter>До рук узятий пустуном,<delimiter>Тріпоче райдужним крилом;<delimiter>Так часом зайчик полохливий<delimiter>Дрижить в густій озимині,<delimiter>Стрільця уздрівши вдалині.
<h1>ХLІ</h1>
Нарешті дівчина зітхнула<delimiter>І з лави підвелась, сумна;<delimiter>Пішла, та тільки-но звернула<delimiter>Між липи,— враз, як тінь грізна,<delimiter>З блискучим зором проти неї<delimiter>Євгеній став серед алеї,—<delimiter>І, ніби в полум’ї страшнім,<delimiter>Вона спинилась перед ним.<delimiter>Та їх наступної розмови<delimiter>Переказать не годен я,<delimiter>Бо затяглася річ моя;<delimiter>Тож відпочити слід, панове,<delimiter>Зітхнути повними грудьми:<delimiter>Іще зустрінемося ми.
<h1>Глава четверта</h1>
<i>La morale est dans la nature des choses.</i><delimiter>Necher[* Моральність — у природі речей. Неккер (франц.).— Ред.]
<h1>І. II. III. IV. V. VI.</h1>
<h1>VII</h1>
Що менше жінку ми кохаєм,<delimiter>То більше ми до серця їй<delimiter>І то вірніш її вловляєм<delimiter>У згубне плетиво надій.<delimiter>Колись розпуста схолодніла<delimiter>В науці любощів гриміла,<delimiter>Про славу власну скрізь гула<delimiter>І, не любивши, мед пила.<delimiter>Але поважна ця забава<delimiter>Годилась лиш мавпа́м старим<delimiter>В минулім віці голоснім:<delimiter>Ловласів підупала слава<delimiter>Як і червоний закаблук<delimiter>Та пишні кучері перук.
<h1>VIII</h1>
Кому не нудно лицемірить,<delimiter>Казать по-різному одно,<delimiter>В тім намагатися завірить,<delimiter>Що вже відоме всім давно,<delimiter>Стрічать ті самі перепони,<delimiter>Перемагати забобони,<delimiter>Яких нема, відколи світ,<delimiter>У дівчинки в тринадцять літ!<delimiter>Кого не вимучать погрози,<delimiter>Благання, клятви, вданий страх,<delimiter>Записки на шести листах,<delimiter>Сплітки, омани, персні, сльози,<delimiter>Дозор тіток і матерів<delimiter>І дружба докучна мужів!
<h1>IX</h1>
Євгеній думав так от саме.<delimiter>Він на світанку літ своїх<delimiter>Був жертва пристрастей без тями<delimiter>І серця заблудів палких.<delimiter>З колиски відданий дозвіллю,<delimiter>Тим зачарований на хвилю<delimiter>І розчарований у цім,<delimiter>Бажанням томлений палким<delimiter>І втомним відданий утіхам,<delimiter>Ловивши в шумі й тишині<delimiter>Душі зітхання неясні<delimiter>І позіхи глушивши сміхом,—<delimiter>Так змарнував він вісім літ.<delimiter>Так стратив свій найкращий цвіт.
<h1>X</h1>
В красунь він більш не залюблявся,<delimiter>Лиш залицяючись на мить;<delimiter>Відмовлять — хутко розважався,<delimiter>А зрадять — привід одпочить.<delimiter>Він їх шукав без оп’яніння,<delimiter>А залишав їх без тужіння,<delimiter>Забувши і любов, і злість.<delimiter>Достоту так байдужий гість<delimiter>За карти ввечері сідав<delimiter>До столу, а кінчиться гра,—<delimiter>Він їде повагом з двора,<delimiter>Спокійно дома засинає,<delimiter>Нездатний вранці сам сказать,<delimiter>Де буде вечір гостювать.
<h1>XI</h1>
Та лист од скромної Татьяни<delimiter>Мого героя зворушив:<delimiter>Дівочий порив полум’яний<delimiter>Рої думок у нім збудив;<delimiter>Згадав він Тані личко миле,<delimiter>Таке бліде та посмутніле,<delimiter>І заглибивсь, як у затон,<delimiter>В солодкий і безгрішний сон.<delimiter>Можливо, знов полуменисту<delimiter>Спізнав він бурю почуттів,<delimiter>Та ошукати не хотів<delimiter>Її душі довіру чисту.<delimiter>Тепер ми в сад перелетім,<delimiter>Де стрілася Татьяна з ним.
<h1>XII</h1>
Хвилину-дві вони мовчали,<delimiter>Тоді Онєгін ближче став<delimiter>І каже: «Ви мені писали,<delimiter>Не відмовляйтесь. Я читав<delimiter>Душі невинне сповідання,<delimiter>Любові чистої признання;<delimiter>Одвертість ваша — чарівна;<delimiter>У серці підняла вона<delimiter>Чуттів колишніх вир яскравий;<delimiter>Та вас не хочу я хвалить<delimiter>І вам повинен тут зложить<delimiter>Признання також нелукаве;<delimiter>Прийміть же сповідь і мою:<delimiter>Себе на суд вам оддаю.
<h1>XIII</h1>
«Коли б життя в домашнім колі<delimiter>Навік замкнути я хотів;<delimiter>Коли б щасливий вирок долі<delimiter>Отцем і мужем буть велів;<delimiter>Коли б родинності картину<delimiter>Злюбив я на одну хвилину,—<delimiter>То, вірте, тільки б вас одну<delimiter>Узяти марив за жону.<delimiter>Скажу без лесток мадригальних:<delimiter>Свій ідеал найшовши знов,<delimiter>Лише б із вами я пішов,<delimiter>Як з другом днів моїх печальних,<delimiter>І, склавши вам любов до ніг,<delimiter>Щасливий був би… скільки міг!
<h1>XIV</h1>
«Та я не створений для раю,<delimiter>Йому чужа душа моя;<delimiter>Сама довершеність ви, знаю;<delimiter>Що ж! — вас не вартий зовсім я.<delimiter>Повірте (совість в тім порука),<delimiter>З одруженням нам буде мука.<delimiter>Я, хоч і як любив би вас,<delimiter>Як звикну — розлюблю в той час;<delimiter>Зачнете плакать: ваші сльози<delimiter>До серця не дійдуть мого,<delimiter>А роздратують лиш його.<delimiter>Подумайте ж, які нам рози<delimiter>В дарунок Гіменей прирік,<delimiter>Ще й не на день і не на рік!
<h1>XV</h1>
«На світі гіршого немає,<delimiter>Аніж родина, де жона<delimiter>Тужливо мужа виглядає,<delimiter>Щодня самотня і сумна;<delimiter>Де чоловік, ціну їй знавши,<delimiter>Хоч проклинає долю завше,<delimiter>Щораз похмурий, мовчазний,<delimiter>Ревнивий, зимний і лихий!<delimiter>Такий от я. Невже шукали<delimiter>Того ви серцем молодим,<delimiter>Коли мені з чуттям таким,<delimiter>Розумно й просто так писали?<delimiter>Чи вам такий судив кінець<delimiter>Суворий долі рішенець?
<h1>XVI</h1>
«Літа і мрії — вічна втрата;<delimiter>Душі тепер не воскресиш…<delimiter>Я вас люблю любов’ю брата<delimiter>І, може бути, ще ніжніш.<delimiter>Послухайте ж мене без гніву:<delimiter>Не раз іще зчарують діву<delimiter>Принади легкокрилих мрій,<delimiter>Так лист переміняє свій<delimiter>Берізка з кожною весною.<delimiter>Судило, певно, небо так.<delimiter>Полюбите ви знов; однак…<delimiter>Учіться володіть собою,—<delimiter>Як я, вас розуміть не всім?<delimiter>Біда в недосвіді такім».
<h1>XVII</h1>
Так говорив Євгеній строго.<delimiter>Спинивши віддих, мовчазна,<delimiter>Крізь плач не бачивши нічого,<delimiter>Ту мову слухала вона.<delimiter>Він руку їй подав. Печально<delimiter>(Як то говорять, машинально)<delimiter>Татьяна сперлась і пішла,<delimiter>Не звівши томного чола.<delimiter>Пішли під, садом, обіч поля;<delimiter>З’явились разом, і нічим<delimiter>За те не докоряли їм:<delimiter>Сільська віддавна має воля<delimiter>Свої вигоди та права,<delimiter>Як і погордлива Москва.
<h1>XVIII</h1>
Читач мій згодиться зо мною,<delimiter>Що дуже мило учинив<delimiter>Наш друг із Танею сумною;<delimiter>Не вперше тут він появив<delimiter>Дух благородний і правдивий,<delimiter>Хоча ніколи люд злостивий<delimiter>Не визнавав у нім того:<delimiter>І друзі, й вороги його<delimiter>(А це одно й те саме, може)<delimiter>Його ганьбили й так і сяк;<delimiter>З нас має ворогів усяк,—<delimiter>Від друзів порятуй нас, боже!<delimiter>Ох, друзі, друзі! Недарма<delimiter>Про них і забуття нема.
<h1>XIX</h1>
А що? Та так. Я присипляю<delimiter>Думки порожні і смутні;<delimiter>В дужках лише додати маю:<delimiter>Нема найгидшої брехні,<delimiter>Що склав наклепник, раб чорнила,<delimiter>А світська чернь благословила,<delimiter>Нема беззубих епіграм,<delimiter>Дурниць із брудом пополам,<delimiter>Які ваш друг, узявши слово<delimiter>Серед шанованих людей,<delimiter>З незлобним полиском очей<delimiter>Не повторив би випадково;<delimiter>А втім, за вас він завжди сам,<delimiter>Він любить вас, він… рідний вам!
<h1>XX</h1>
Гм! Гм! Шановний мій читачу,<delimiter>Здорова ваша вся рідня?<delimiter>Дозвольте: хочеться вам, бачу,<delimiter>Почуть від мене цього дня,<delimiter>Що, власне, означає рідні.<delimiter>Тут справи зовсім очевидні:<delimiter>Нам треба рідних огрівать,<delimiter>Любити ніжно, шанувать<delimiter>І, як ведеться у народі,<delimiter>Під час різдва у них бувать,<delimiter>Або листом поздоровлять,<delimiter>Щоб на ввесь рік сказати: годі!<delimiter>Що я їм, що вони мені!..<delimiter>Тож дай їм, боже, довгі дні!
<h1>XXI</h1>
Зате любов красунь вабливих<delimiter>Певніша, знаємо, бува:<delimiter>Над нею й серед бур шумливих<delimiter>Ви зберігаєте права.<delimiter>Звичайно, так. Та вихор моди,<delimiter>Та примхи людської природи,<delimiter>Та світських осудів ріка…<delimiter>А мила стать, як пух, легка.<delimiter>Та й те: дружина чеснотлива<delimiter>Кориться мужеві всякчас,<delimiter>І відлітає вмить од нас<delimiter>Коханка ваша незрадлива,<delimiter>Як перемінлива весна:<delimiter>Любов’ю грає сатана.
<h1>XXII</h1>
Кого ж любить? Кому нам вірить?<delimiter>Хто нас не зрадить хоч один?<delimiter>Хто все ладен на світі мірять<delimiter>Послужливо на наш аршин?<delimiter>Хто наклепів про нас не сіє?<delimiter>Хто нас голубить і жаліє?<delimiter>Хто не вбачає наших вад?<delimiter>Кому з нас кожен завжди рад?<delimiter>Примар шукачу невгамовний,<delimiter>Свої ви сили бережіть,<delimiter>Себе самого лиш любіть,<delimiter>Читачу мій вельмишановний.<delimiter>Для серця кращої мети,<delimiter>Їй-богу, в світі не знайти!
<h1>XXIII</h1>
Що сталося по тій розмові?<delimiter>Ах, це не тяжко відгадать!<delimiter>Безумні пориви любові<delimiter>Не перестали хвилювать<delimiter>Душі, що прагнула страждання.<delimiter>Від безнадійного кохання<delimiter>Татьяна ще палкіш горить;<delimiter>Вночі від неї сон летить;<delimiter>Здоров’я, цвіт життя і сила,<delimiter>Дівочий спокій, ясний сміх<delimiter>Пропали, не вернути їх.<delimiter>І меркне Тані юність мила:<delimiter>Так буря отіняє день,<delimiter>Що повен сонця і пісень.
<h1>XXIV</h1>
Нещасна від печалі в’яне,<delimiter>Блідніє, гасне і мовчить.<delimiter>Ніщо не знаджує Татьяни,<delimiter>Нічим душі не зворушить.<delimiter>Похитуючи головою,<delimiter>Сусіди шепчуть між собою:<delimiter>Пора, пора вже заміж їй!..<delimiter>Та годі. Слід мені мерщій<delimiter>Любов щасливу змалювати,<delimiter>Щоб звеселити вам серця,<delimiter>Хоч мимохіть нещасна ця<delimiter>Мене пече, як біль утрати;<delimiter>Простіть мені: я так люблю<delimiter>Татьяну дорогу мою!
<h1>XXV</h1>
Любивши Ольжині принади<delimiter>Все в більшій пристрасті палкій,<delimiter>Був Ленський підкоритись радий<delimiter>Такій неволі чарівній.<delimiter>Він з нею вічно. У покої<delimiter>Вони сидять надвечір двоє;<delimiter>Вони уранці, в холодку,<delimiter>Під руку ходять по садку.<delimiter>І що ж? В закоханні сп’янівши<delimiter>Від соромливих почуттів,<delimiter>Вряди-годи він тільки смів,<delimiter>Зичливу посмішку зловивши,<delimiter>Їй кучері перебирать<delimiter>Чи край одежі цілувать.
<h1>XXVI</h1>
Читав він Ользі вечорами<delimiter>Добропоучливий роман,<delimiter>Де автор знає більше тями<delimiter>В природі, як Шатобріан,<delimiter>Сторінок дві чи три, одначе<delimiter>(Там і невинна річ, неначе<delimiter>Та серцю дівчини страшна),<delimiter>Почервонівши, він мина.<delimiter>Сховавшись од людського шуму,<delimiter>Вони за шахматним столом<delimiter>Сидять з нахмуреним чолом,<delimiter>Запавши у глибоку думу,<delimiter>І Ленський пішкою ладью<delimiter>Бере з недогляду свою.
<h1>XXVII</h1>
До себе вернеться,— і вдома<delimiter>Слугує Ользі він своїй.<delimiter>Летючі аркуші альбома<delimiter>Ретельно прикрашає їй:<delimiter>Сільські малює краєвиди,<delimiter>Надгробний камінь, храм Кіпріди —<delimiter>І ліру з ніжним голубком<delimiter>Виводить фарбами й пером;<delimiter>Чи на листах, де хтось признання<delimiter>У вічній дружбі залишив,<delimiter>Він пише декілька рядків,<delimiter>Безмовну пам’ятку кохання,<delimiter>Крилатих мрій тривалий слід,<delimiter>Той самий через кілька літ.
<h1>XXVIII</h1>
Не раз ви, певно, розглядали<delimiter>Сільської панночки альбом,<delimiter>Що подруги його списали<delimiter>З кінця, з початку і кругом.<delimiter>Сюди, на зло шкільній науці,<delimiter>З поправним віршем у розлуці,<delimiter>Рядки, римовані так-сяк,<delimiter>Наляпані на дружби знак.<delimiter>На першому листку стрічаєш:<delimiter>Qu`écrirez-vous sur ces tablettes?[* Що ви напишете на цих листках?.. (франц.).— Ред.];<delimiter>І підпис: t. à. v. Annette[* Вся ваша Аннета (франц.).— Ред.];<delimiter>А на останнім прочитаєш:<delimiter>«За мене любить хто міцніш,<delimiter>Нехай напише тут пізніш».
<h1>XXIX</h1>
Там двоє серць є неодмінно,<delimiter>Квітки і факел біля них;<delimiter>Там заприсягся хтось невинно<delimiter>Любить до гроба днів своїх;<delimiter>Армійський там піїта хвацький<delimiter>Черкнув експромта по-вояцьки.<delimiter>В такий альбом, признаюсь вам,<delimiter>Писати радий я і сам,<delimiter>Щасливий думкою одною,<delimiter>Що, хоч дурницю там скажу,<delimiter>Ласкавий погляд заслужу<delimiter>І що з усмішкою лихою<delimiter>Ніхто не буде міркувать,<delimiter>Чи я мастак дотепувать.
<h1>XXX</h1>
Та ви, що прикрашали доти<delimiter>Бібліотеку сатані,<delimiter>Альбоми дивної пишноти,<delimiter>Тортури віршників страшні,<delimiter>Ви, що оздобив вас моторний<delimiter>Толстого пензель чудотворний<delimiter>Чи Баратинський освятив,—<delimiter>Нехай би вас господь спалив!<delimiter>Коли високосяйна дама<delimiter>Мені in-quarto[* In-quarto — в четверту частину аркуша (великий книжний формат).— Ред.] свій дає —<delimiter>І дрож, і злість із серця б’є,<delimiter>Жорстока, вбивча епіграма<delimiter>В душі клекоче через край,—<delimiter>А мадригали їм давай!
<h1>XXXI</h1>
Не мадригали Ленський пише<delimiter>На спомин Ользі молодій;<delimiter>Його перо любов’ю дише,<delimiter>Чуже дотепності черствій;<delimiter>Що лиш побачить, що почує<delimiter>Про Ольгу,— він про те й віршує:<delimiter>І, тільки правдою жива,<delimiter>Ріка елегій виплива.<delimiter>Так ти, Язиков невгамовний,<delimiter>В натхненні пориву свого<delimiter>Оспівуєш хтозна-кого,<delimiter>І знай: елегій том коштовний<delimiter>Колись тобі твій власний шлях<delimiter>Покаже в запальних рядках.
<h1>XXXII</h1>
Та тихше! Чуєш? Критик строгий<delimiter>Наказує зірвати нам<delimiter>Елегії вінок убогий<delimiter>І нашій братії співцям<delimiter>Кричить: «Та перестаньте плакать<delimiter>І про одне й те саме квакать,<delimiter>Жаліти, що було колись!<delimiter>Покинь! До інших тем берись!»<delimiter>«Гаразд. Ти, певне, нам покажеш<delimiter>Сурму, личину та кинджал<delimiter>І мислей мертвий капітал<delimiter>Побожно воскресить накажеш:<delimiter>Чи правда, друже?» — «Зовсім ні!»<delimiter>«Пишіть-но оди лиш мені,
<h1>XXXIII</h1>
Як їх писали в літа давні,<delimiter>Як те заведено колись…»<delimiter>«Писати оди лиш прославні!<delimiter>Та годі, друже, схаменись!<delimiter>Згадай-но, що сказав сатирик!<delimiter>Хіба «Чужої тями» лірик<delimiter>Миліший для смаків твоїх<delimiter>За наших віршників сумних?»<delimiter>«Та все в елегії нікчемне;<delimiter>Мета у ній така дрібна;<delimiter>А в оді все — височина<delimiter>І благородство…» — Надаремне<delimiter>Я б заперечував тобі:<delimiter>Нащо сварити дві доби!
<h1>XXXIV</h1>
Прихильник слави і свободи,<delimiter>У вируванні дум своїх,<delimiter>Писав би Володимир оди,<delimiter>Та Ольга не читала їх.<delimiter>Поети слізні таємничі,<delimiter>Коханим ви читали в вічі<delimiter>Свої писання? Гомонять,<delimiter>Що втіхи кращої не знать.<delimiter>Блажен, хто в сміливості скромний<delimiter>Читає ніжний утвір свій<delimiter>Пісень обранці неземній,<delimiter>Красуні чарівливо-томній!<delimiter>Блажен… хоч, може,— хто те зна —<delimiter>Про інше думає вона.
<h1>XXXV</h1>
Та я свої рядки примхливі,<delimiter>Що в гармонійний злиті рій,<delimiter>Читаю тільки няні сивій,<delimiter>З дитинства подрузі моїй,<delimiter>Чи після довгого обіду<delimiter>Свого поважного сусіду<delimiter>За полу у кутку зловлю<delimiter>Й трагедією там давлю<delimiter>Або (тут жарти залишаю)<delimiter>У нападі нудьги та рим<delimiter>Ходжу над озером моїм,<delimiter>Качок полохаючи зграю:<delimiter>Почувши гармонійний спів,<delimiter>Вони злітають з берегів.
<h1>XXXVI. XXXVII</h1>
А що ж Онєгін? Не гнівіться!<delimiter>Терпіння вашого прошу:<delimiter>Я вам докладно, як годиться,<delimiter>Весь день його тут опишу.<delimiter>Анахоретом живши в домі,<delimiter>Вставав улітку він о сьомій<delimiter>І, в одіж вдягшися легку,<delimiter>Рушав під гору, на ріку;<delimiter>Там, як співець Гюльнари знаний[* Байрон, що року 1810 переплив Дарданелльську протоку. — Ред.],<delimiter>Сей Геллеспонт перепливав,<delimiter>А потім каву випивав,<delimiter>Журнал гортаючи поганий,<delimiter>І одягався…
<h1>XXXVIII. XXXIX</h1>
Дозвілля, книги, сон глибокий,<delimiter>Діброва, струмінь лісовий,<delimiter>А часом — личко чорнооке<delimiter>І поцілунок молодий,<delimiter>Слухняний кінь дзвінкокопитий,<delimiter>Обід доволі розмаїтий,<delimiter>Та пляшка світлого вина,<delimiter>Та самота і тишина,—<delimiter>Святе життя мого героя;<delimiter>До нього він нечутно звик,<delimiter>Забувши дням чергу і лік<delimiter>Ясною літньою порою,<delimiter>А місто й друзів занедбав,<delimiter>Як і марноту їх забав.
<h1>XL</h1>
Але північне наше літо,<delimiter>Карикатура теплих зим,<delimiter>Майне — й нема, хоч гордовито<delimiter>Ми і ховаємося з цим.<delimiter>Вже в небі осінь повівала,<delimiter>Вже рідше сонечко блищало<delimiter>І до ущербу день ішов,<delimiter>Таємна глибочінь дібров<delimiter>З печальним шумом оголялась,<delimiter>На ниви налягав туман,<delimiter>Гусей крикливих караван<delimiter>На південь тягся; наближалась<delimiter>Нудна, безрадісна пора:<delimiter>Стояв листо́пад край двора.
<h1>ХLІ</h1>
Горить зоря в імлі холодній;<delimiter>На нивах праці шум замовк;<delimiter>Удвох з вовчихою голодний<delimiter>Виходить на дорогу вовк;<delimiter>Його почувши, кінь тривожний<delimiter>Хропе — і мчиться подорожній,<delimiter>Аж вітер забиває дух;<delimiter>На ранішній зорі пастух<delimiter>Корів не гонить по долині,<delimiter>І в час південний на лужок<delimiter>Не кличе їх його ріжок;<delimiter>З піснями діва23 у хатині<delimiter>Пряде, і, праці друг нічний,<delimiter>Миглива скалка світить їй.
<h1>ХLII</h1>
І от уже тріщать морози,<delimiter>У тиші срібляться лункій…<delimiter>(Читач мій жде тут рими рози;<delimiter>На от, візьми її мерщій!)<delimiter>Чистіші за паркети модні<delimiter>Ріки просторища холодні,<delimiter>І креслить ковзанками лід<delimiter>Хлопчаток гомінливий рід24;<delimiter>Червонолап, гусак дебелий,<delimiter>По лону вод пливти схотів,<delimiter>На кригу повагом ступив,<delimiter>Слизнувсь і падає; веселий<delimiter>Мелькає, в’ється перший сніг,<delimiter>Ляга зірками вздовж доріг.
<h1>ХLIІІ</h1>
Як взимку тут прожить безжурно?<delimiter>Гулять? Та вколо пустота,<delimiter>Мов тім’я лисого Сатурна<delimiter>Або кріпацька біднота.<delimiter>Чи верхи мчатися стрілою?<delimiter>Та кінь, підковою тупою<delimiter>За лід чіпляючись хрусткий,<delimiter>Спіткнеться і впаде як стій.<delimiter>Сиди в обіймах самотини,<delimiter>Ось Прадт, ось W. Scott — читай,<delimiter>А то рахунки провіряй,<delimiter>Гнівись чи пий; минуть години,<delimiter>Заснеш — і дня уже нема…—<delimiter>Так славно промине зима.
<h1>XLIV</h1>
Як Чайльд-Гарольд, запав Євгеній<delimiter>В задуму, схожу до півсна:<delimiter>У ванні з кригою студеній<delimiter>Щораз він день свій почина,<delimiter>А потім, з пильністю науки,<delimiter>Тупого кия взявши в руки,<delimiter>На біліарді грає сам,<delimiter>І так до вечора. А там,<delimiter>Дивись, надворі вже смеркає:<delimiter>Стола накрито, і в камін<delimiter>Дубових кинуто полін.<delimiter>Він жде: от Ленський над’їжджає<delimiter>На чалій троєчці своїй;<delimiter>Давай обідати мерщій!
<h1>ХLV</h1>
Вдови Кліко або Моета<delimiter>Благословеннеє вино<delimiter>У пляшці мерзлій для поета<delimiter>Вже приготоване давно.<delimiter>В ньому кипучість Іпокрени;<delimiter>Його прозорий струм шалений<delimiter>(Подобу і того, й сього)<delimiter>Я божествив; було, свого<delimiter>Останнього не пожалію<delimiter>Я лепта за його бокал!<delimiter>Яких сперечок юний шал,<delimiter>І жарти, й дурощі, і мрію<delimiter>Цей чарівничий плин будив,<delimiter>А скільки віршів, скільки снів!
<h1>ХLVІ</h1>
Та шлунок мій в іскристій піні<delimiter>Став небезпеку примічать,<delimiter>І я бордо статечний нині<delimiter>Волію, друзі, споживать.<delimiter>Я більше до аї не здібний;<delimiter>Він до коханої подібний,<delimiter>Що в’ється, міниться, кипить,<delimiter>Полюбить і покине вмить…<delimiter>А ти, бордо, на друга схожий,<delimiter>Що завжди, в горі і в біді,<delimiter>На суходолі й на воді<delimiter>Пораду дасть і допоможе,<delimiter>Утишить біль тяжких недуг…<delimiter>Нехай живе бордо, наш друг!
<h1>ХLVІІ</h1>
Огонь погас; лиш під золою<delimiter>Ще тліє золото жарин;<delimiter>Лиш пара хвилею тонкою<delimiter>Струмує. Розлива камін<delimiter>Тепло останнє. Дим пахучий<delimiter>Іде з люльок. Вино кипуче<delimiter>Іще шумить серед стола;<delimiter>Вечірня налягає мла…<delimiter>(Люблю, як зійдуться друзяки<delimiter>Потеревенить при вині<delimiter>У присмерковій тишині,<delimiter>У час «між вовка та собаки».<delimiter>Як звикли ми чомусь казать).<delimiter>Тож наші друзі гомонять:
<h1>XLVIII</h1>
«Ну, як там Ларіни-панянки?<delimiter>Як Ольга пожива твоя?»<delimiter>«Налий-но ще мені півсклянки…<delimiter>Доволі, друже… Вся сім’я<delimiter>Здорова; кланялись, до речі.<delimiter>Ах, що за груди, що за плечі<delimiter>У Ольги! А душа яка!<delimiter>Стара щоразу заклика<delimiter>Тебе у гості, милий друже.<delimiter>А й справді, слід поїхать нам,<delimiter>А то зміркуй лише ти сам:<delimiter>Ти так поставився байдуже…<delimiter>Стривай-но… дурень я з дурних!<delimiter>Тебе ж запрошено до них!»
<h1>ХLІХ</h1>
«Мене?» — «Татьянині йменини<delimiter>В суботу. Велено сказать,<delimiter>Щоб ти приїхав — і причини<delimiter>Нема тобі не завітать».<delimiter>«Але ж там буде, безумовно,<delimiter>Невігласів усяких повно…»<delimiter>«Нікого, запевняю я!<delimiter>Хто буде там? Своя сім’я!<delimiter>Поїдьмо, друже мій коханий!<delimiter>Ну що ж?» — «Я згоден».— «Це-то так!»<delimiter>І склянку вихилив юнак<delimiter>За Ольги личенько рум’яне,<delimiter>І далі річ почав ізнов<delimiter>Про неї: отака любов!
<h1>L</h1>
Думки його були веселі:<delimiter>Два тижні — визначено строк,<delimiter>І тайна шлюбної постелі,<delimiter>І ніжних пестощів вінок<delimiter>Поета ждали молодого.<delimiter>Гімена прикрості й тривоги,<delimiter>Холодні позіхи нудні<delimiter>Йому не снились і вві сні.<delimiter>Ми, давні вороги Гімена,<delimiter>У шлюбнім бачимо житті<delimiter>Картини, втомні і пусті,<delimiter>Роман в манері Лафонтена…<delimiter>Та Ленський, читачі мої,<delimiter>Немов родився для сім’ї.
<h1>LІ</h1>
Його кохали… Так він щиро<delimiter>Принаймні думав завжди сам.<delimiter>Блажен, хто в серці має віру,<delimiter>Хто з неостудженим чуттям<delimiter>Запав у раювання миле,<delimiter>Як на ночівлі гість підпилий,<delimiter>Або ж метелик той, скажім,<delimiter>Що сів на квіті веснянім;<delimiter>Але нещасний, хто вбачає<delimiter>Холодним розумом усе,<delimiter>Хто в серці сумніви несе,<delimiter>Хто кожен рух перевіряє,<delimiter>Чий досвід серце остудив<delimiter>І забуття заборонив!
<h1>Глава п’ята</h1>
<i>О, не знай страшних цих снів<delimiter>Ти, моя Світлано!</i><delimiter>Жуковський
<h1>I</h1>
Довгенько осінь гостювала,<delimiter>І забарився перший сніг;<delimiter>Його природа ждала, ждала,<delimiter>А він лишень у січні ліг<delimiter>Під третій день. Уставши зрана,<delimiter>В вікно побачила Татьяна<delimiter>Недавно побілілий двір,<delimiter>Дахи, куртини, косогір,<delimiter>Химерні на шибках узори,<delimiter>У сріблі дерева́ старі,<delimiter>Сорок веселих на дворі<delimiter>І м’яко вистелені гори<delimiter>Зими покровом осяйним<delimiter>Під небом ясно-голубим.
<h1>II</h1>
Зима!.. Радіючи, в ґринджоли<delimiter>Конячку селянин запріг;<delimiter>По первопуттю через поле<delimiter>Вона чвалає, вчувши сніг;<delimiter>Пухнаті краючи рівнини,<delimiter>Кибитка відчайдушна лине:<delimiter>Візник сидить на передку<delimiter>В червонім пасі, в кожушку.<delimiter>От хлопчик бігає дворовий:<delimiter>Жучка в санчата посадив,<delimiter>Себе в коня перетворив;<delimiter>Сміяться й плакать він готовий:<delimiter>У пальцях зашпори давно,<delimiter>А мати лає крізь вікно…
<h1>III</h1>
Та, може, всі такі дрібниці<delimiter>Вам погляду не звеселять:<delimiter>Даремна річ в природі ницій<delimiter>Нам елегантного шукать.<delimiter>Натхненням божеським зігрітий,<delimiter>Поет найшовся знаменитий,<delimiter>Що пишно і принадно зміг<delimiter>Намалювати перший сніг27.<delimiter>Зчарує вас він, я пророчу,<delimiter>В рядках малюючи дзвінких<delimiter>Гуляння на санках легких;<delimiter>Та я змагаться з ним не хочу,<delimiter>Як і з тобою, друже мій,<delimiter>Співець Фінляндки запальний!28
<h1>IV</h1>
Татьяна (руську душу мавши,<delimiter>Сама не знаючи чому)<delimiter>Любила зиму руську завше,<delimiter>Таку величну та німу,<delimiter>В морозний день на сонці іній,<delimiter>І на зорі змагання тіней<delimiter>З рожевим полиском снігів,<delimiter>І млу хрещенських вечорів.<delimiter>По-старовинному любили<delimiter>Цей вечір святкувати в них:<delimiter>Служниці з закутків усіх<delimiter>Гуртом панянкам ворожили<delimiter>І провіщали з перших слів<delimiter>Війну й військових женихів.
<h1>V</h1>
Татьяна вірила не жартом<delimiter>Усім простолюду казкам,<delimiter>І снам, і ворожійним картам,<delimiter>І місяцеві, і зіркам.<delimiter>Її тривожили ознаки;<delimiter>Звичайне явище усяке<delimiter>Вістило їй добро чи зло,<delimiter>Передчуття її пекло.<delimiter>Маніжний кіт було вмиває<delimiter>Свій писок лапками,— вона<delimiter>Напевно вже по тому зна,<delimiter>Що їдуть гості. Випливає<delimiter>Ліворуч місяць-молодик,—<delimiter>Вона, легкий стримавши крик,
<h1>VI</h1>
Тремтить і з жаху полотніє.<delimiter>А як падучої зорі<delimiter>Стріла огниста залеліє<delimiter>У небі темному вгорі,—<delimiter>Тоді Татьяна поспішала,<delimiter>Ще поки зірка та не впала,<delimiter>Шепнуть бажання серця їй.<delimiter>Коли, було, чернечий стрій<delimiter>Вона побачить на дорозі<delimiter>Чи заєць, бистрий та легкий,<delimiter>Перебіжить дорогу їй,—<delimiter>Недобрій вірячи загрозі,<delimiter>Вона не знала вже й сама,<delimiter>Чи є рятунок, чи нема.
<h1>VII</h1>
Що ж? Потаємний чар ловила<delimiter>Вона і в острахах самих;<delimiter>Так нас природа сотворила<delimiter>У суперечностях своїх.<delimiter>Святки! Пора, для серця мила!<delimiter>Ворожить молодь легкокрила,<delimiter>Якій нічого ще не жаль,<delimiter>Перед якою ясна даль<delimiter>У світ прослалася великий;<delimiter>Старі при вході гробовім<delimiter>Ворожать оком півсліпим,<delimiter>Усе вже стративши навіки:<delimiter>Надія бреше тим і тим<delimiter>Дитячим лепетом своїм.
<h1>VIII</h1>
Татьяна стежить пильним зором<delimiter>За воском жовтим у воді;<delimiter>Він їй чудним своїм узором<delimiter>Чуття бентежить молоді.<delimiter>Із блюда повного з водою<delimiter>Обручки тягнуть за чергою,<delimiter>І вийнялась обручка їй<delimiter>Під старовинний спів такий:<delimiter>«Усяк там мужичок багатий,<delimiter>Гребе лопатою срібло;<delimiter>Кому співаєм, того зло<delimiter>Минає!» — Та віщує втрати<delimiter>Протяжний, жалісний цей спів;<delimiter>Миліша киця серцю дів29.
<h1>IX</h1>
Морозна ніч, у небі ясно;<delimiter>Тече величний хор світил<delimiter>Так гармонійно, так прекрасно…<delimiter>В широкий двір, повз частокіл<delimiter>Татьяна в сукні лиш виходить,<delimiter>На місяць дзеркало наводить;<delimiter>Але з небесних височин<delimiter>Одбився місяць лиш один.<delimiter>О!.. Сніг тріщить!.. То перехожий;<delimiter>Вона на пальчиках біжить,<delimiter>І голосок її бринить,<delimiter>На флейту милозвучну схожий:<delimiter>Як ваше ймення?30 їй не в тон<delimiter>Одповіда він: Агафон.
<h1>X</h1>
Щоб ворожити до світання,<delimiter>Як няня радила зробить,<delimiter>Стола на двох веліла Таня<delimiter>У бані звечора накрить;<delimiter>Та жах узяв нараз Татьяну.<delimiter>І я — на згадку про Світлану —<delimiter>Собі від ляку задрижав…<delimiter>Та що нам до дівочих справ?<delimiter>Вона тремтячою рукою<delimiter>Зняла одежу і лягла;<delimiter>Торкнувся Лель її чола;<delimiter>А під подушкою м’якою<delimiter>Дівоче дзеркало лежить.<delimiter>Затихло все. Татьяна спить.
<h1>XI</h1>
І сниться дивний сон Татьяні.<delimiter>Їй сниться, нібито вона<delimiter>Іде по сніговій поляні;<delimiter>Навколо ночі мла сумна;<delimiter>В заметах сніжних перед нею<delimiter>Водою сивою своєю<delimiter>Реве, немов луна погроз,<delimiter>Потік, що не скував мороз.<delimiter>Татьяна бачить дві жердини:<delimiter>Подоба згубного містка<delimiter>Лежить над хвилями, хистка;<delimiter>Край виру, що шумить і рине,<delimiter>Спинилась дівчина, і страх,<delimiter>І подив у її грудях.
<h1>XII</h1>
Як на негадану розлуку,<delimiter>Гнівиться Таня на потік;<delimiter>Нікого, хто подав би руку,<delimiter>Її легкий почувши крик;<delimiter>Аж тут замет заворушився,<delimiter>І хто ж з-під нього появився?<delimiter>Ведмідь, кудлатий і тяжкий.<delimiter>Татьяна: ах! — а він, страшний,<delimiter>Реве — і лапу з пазура́ми<delimiter>Простяг. За липу мимохіть<delimiter>Вона взялася, хоч тремтить,<delimiter>І боязкими ступенями<delimiter>Зійшла через місток на лід,<delimiter>Біжить,— а він за нею вслід.
<h1>XIII</h1>
Татьяна кинулась тікати,<delimiter>Легку прискорює бігу,<delimiter>Та все біжить лакей кошлатий,<delimiter>Провалюючись у снігу;<delimiter>Він крекче в тупоті важкому;<delimiter>Ліс перед ними; нерухомо<delimiter>Похмурих сосон ряд стоїть…<delimiter>Звисає низько з верховіть<delimiter>Лапатий сніг; крізь віття голе<delimiter>Осик, беріз та лип старих<delimiter>Сіяє промінь зір нічних;<delimiter>Шляху немає; гори й доли<delimiter>Метелицею занесло,<delimiter>Усе снігами повило.
<h1>XIV</h1>
Татьяна в ліс; ведмідь за нею,<delimiter>Не відриваючи очей;<delimiter>То сосна гілкою своєю<delimiter>Її зачепить, то з ушей<delimiter>Сережки вирве. Ніжка мила<delimiter>В снігу хрусткому загубила<delimiter>Маленький вогкий черевик;<delimiter>Хустина впала в чагарник;<delimiter>Вона її не сміє взяти,<delimiter>Бо звір ступає їй услід;<delimiter>Боронить їй дівочий стид<delimiter>Край сукні навіть підійняти;<delimiter>Біжить, налякана, німа,—<delimiter>І сили бігти вже нема.
<h1>XV</h1>
Упала в сніг; ведмідь квапливо<delimiter>Вхопив нещасну і поніс,<delimiter>Нечулу, тиху, мовчазливу,<delimiter>Через пустинний, дикий ліс,<delimiter>Уздовж безлюдної дороги<delimiter>Враз між дерев курінь убогий;<delimiter>Його з усіх боків обліг,<delimiter>Усе покрив глибокий сніг,<delimiter>І світло б’є з вікна малого,<delimiter>І в курені і крик, і шум.<delimiter>Ведмідь промовив: «Тут мій кум:<delimiter>Погрійся, відпочинь у нього!»<delimiter>І в сіни просто він іде<delimiter>І на поріг її кладе.
<h1>XVI</h1>
Нараз отямилась Татьяна:<delimiter>Ведмідь подівсь не знати де;<delimiter>Розмова за дверима п’яна,<delimiter>Немов на поминках, іде;<delimiter>Її цікавість огорнула,<delimiter>У шпарку Таня зазирнула,<delimiter>І що ж побачила?.. Кругом<delimiter>Сидять потвори за столом:<delimiter>З рогами там собача морда,<delimiter>Голівка півняча мала,<delimiter>Он суміш відьми та козла,<delimiter>Он кістякова постать горда,<delimiter>Он карлик, он дивує світ<delimiter>На журавлиних лапках кіт.
<h1>XVII</h1>
Від дива й жаху серце мліє:<delimiter>Он верхи рак на павуці,<delimiter>Он череп на гусиній шиї<delimiter>Стирчить в червонім ковпаці,<delimiter>Вітряк навприсядки гасає,<delimiter>Тріщить і крилами махає;<delimiter>Сміх, гавкіт, крики, свист і стук,<delimiter>І людська річ, і кінський грюк!31<delimiter>Та що подумала Татьяна,<delimiter>В юрбі побачивши чудній<delimiter>Того, хто наймиліший їй,—<delimiter>Героя нашого романа!<delimiter>Онєгін за столом сидить<delimiter>І в двері крадькома зорить.
<h1>XVIII</h1>
Він знак подасть — і всі тупочуть;<delimiter>Він п’є — всі п’ють і всі кричать;<delimiter>Він засміється — всі регочуть;<delimiter>Насупить брови — всі мовчать;<delimiter>Він там хазяїн, річ видима:<delimiter>І з пожвавілими очима<delimiter>Татьяна, хоч іще тремтить,<delimiter>Насміла двері прочинить…<delimiter>Враз вітер поривом нежданим<delimiter>Згасив тремтячий ряд огнів,<delimiter>Жахаючи домовиків;<delimiter>Онєгін зором полум’яним<delimiter>На них поглянув, далі встав<delimiter>І до дверей попрямував.
<h1>XIX</h1>
І страшно стало; і квапливо<delimiter>Метнулась Таня утікать:<delimiter>Несила! Рветься нетерпливо<delimiter>І з жаху хоче закричать,—<delimiter>Дарма! Євгеній на порозі.<delimiter>Перед потворами, в тривозі,<delimiter>З’явилась діва; дикий сміх<delimiter>Перекотився; очі всіх,<delimiter>Копита, хоботи пістряві,<delimiter>Всі роги та хвости чудні,<delimiter>Всі ікла й пальці костяні,<delimiter>Всі вуса й язики криваві —<delimiter>До неї! Вся страшна сім’я<delimiter>Кричить одно: моя! моя!
<h1>XX</h1>
— Моя! — сказав нараз Євгеній,<delimiter>І все розвіялось як дим.<delimiter>Сама у темряві студеній<delimiter>Татьяна зосталася з ним.<delimiter>Нема й сліда страшної зграї!<delimiter>Онєгін Таню пригортає32,<delimiter>До лави у кутку веде<delimiter>І голову свою кладе<delimiter>Їй на плече. Аж Ольга входить<delimiter>І Ленський; огник враз майнув;<delimiter>Онєгін руку замахнув,<delimiter>І дико він очима водить,<delimiter>Грізні вигукує слова,—<delimiter>Ні мертва Таня ні жива.
<h1>XXI</h1>
І раптом гнівною рукою<delimiter>Ножа Онєгін ухопив —<delimiter>І Ленський пада; все імлою<delimiter>Заслалось; жахно продзвенів<delimiter>У пітьмі крик… земля здригнулась…<delimiter>І Таня злякана проснулась…<delimiter>А ясне сонце вже зійшло<delimiter>І крізь шибок замерзле скло<delimiter>Промінням пурпуровим грає;<delimiter>Немов Аврора, осяйна,<delimiter>Легка, як ластівка дрібна,<delimiter>В кімнату Ольга прибігає,<delimiter>«Ну,— каже,— признавайсь мені,<delimiter>Кого ти бачила вві сні?»
<h1>XXII</h1>
А та сестри й не помічає,<delimiter>В постелі з книгою лежить,<delimiter>Листки у ній перегортає<delimiter>І, заклопотана, мовчить.<delimiter>Хоч сторінки ті й не містили<delimiter>Поетів чарівної сили,<delimiter>Ні мудрих істин, ні картин,<delimiter>Але й Вергілій, і Расін,<delimiter>І Скотт, і Байрон, і Сенека,<delimiter>І навіть Дамських Мод Журнал<delimiter>Будив у серці менший пал:<delimiter>То, друзі, був Мартин Задека33,<delimiter>Глава халдейських мудреців,<delimiter>Тлумач, одгадник людських спів.
<h1>XXIII</h1>
Сей мудрий твір, достойний шани,<delimiter>Купець мандрований завіз<delimiter>І для мрійливої Татьяни,<delimiter>По торзі мало не до сліз,<delimiter>Оддав за три ще й половину,<delimiter>Докинувши стару Мальвіну<delimiter>І, від щедротної руки,<delimiter>Ладу базарного байки,<delimiter>Граматику, дві Петріади<delimiter>Та Мармонтеля третій том.<delimiter>Задека порваний кругом,<delimiter>Для Тані — джерело розради,<delimiter>Всякчас він серце веселить<delimiter>І нерозлучно з нею спить.
<h1>XXIV</h1>
Щоб зрозуміти сон таємний,<delimiter>Татьяна книгу ту взяла<delimiter>І зміст розгадувати темний<delimiter>З тривожним серцем почала.<delimiter>Вона порядком абетковим<delimiter>Знаходить слово там за словом:<delimiter>Бір, буря, вал, ведмідь, гора,<delimiter>Місток, метелиця, мара<delimiter>І далі. Та Мартин Задека<delimiter>Сказав лиш дівчині сумній,<delimiter>Що у житті судилась їй<delimiter>Путь, невесела і далека.<delimiter>По тому кілька днів вона<delimiter>Була тривожна і сумна.
<h1>XXV</h1>
Та от багряною рукою34<delimiter>Світанок з ранішніх долин<delimiter>Виводить з сонцем за собою<delimiter>Веселе свято іменин.<delimiter>Ще зранку Ларіни стрічали<delimiter>Гостей-сусідів; під’їжджали<delimiter>Вони в кибитках, у бричках,<delimiter>В тяжких дормезах і в санях.<delimiter>Весь дім у гаморі, в тривозі;<delimiter>Десятки одягів і лиць,<delimiter>Собачий гавкіт, писк дівиць,<delimiter>Шум, гомін, натовп на порозі,<delimiter>Уклони, поцілунки, сміх,<delimiter>Крик годувальниць, плач малих.
<h1>XXVI</h1>
Пан Пустяков, масний та ситий,<delimiter>З товстою жінкою приспів;<delimiter>Гвоздін, хазяїн знаменитий,<delimiter>Володар голих мужиків;<delimiter>Скотиніни при діток зграї —<delimiter>Найменше лиш два роки має,<delimiter>Найстарший — в тридцять увійшов;<delimiter>Франт повітовий Пєтушков;<delimiter>Мій брат двоюрідний Буянов,<delimiter>В пуху, в кашкеті з козирком35<delimiter>(Усім відомий він кругом),<delimiter>І радник вислужений Флянов,<delimiter>Шахрай, хабарник, лепетун,<delimiter>Обжера, блазень і брехун.
<h1>XXVII</h1>
З сім’єю пана Харликова<delimiter>З’явивсь в рудому парику<delimiter>Мосьє Тріке, що із Тамбова<delimiter>Прибув у глушину сільську.<delimiter>Француз правдивий, він зарані<delimiter>Куплет приготував Татьяні<delimiter>На спів, що знали й ви самі:<delimiter>Réveillez vous, belle endormie[* Прокинься зо сну, красуне (франц.).— Ред.],<delimiter>В кінці старого альманаху<delimiter>Містився давній цей куплет;<delimiter>Тріке, догадливий поет,<delimiter>Його на світ явив із праху,<delimiter>І сміло — замість belle Nina[* Прекрасна Ніна (франц.).— Ред.]<delimiter>Поставив belle Tatiana[* Прекрасна Татьяна (франц.).— Ред.].
<h1>XXVIII</h1>
Аж от, серед вітань веселих,<delimiter>Панянок вистиглих кумир,<delimiter>Утіха матінок дебелих,<delimiter>Приїхав ротний командир.<delimiter>Ввійшов… Ах, новина велика!<delimiter>Приїде полкова музика!<delimiter>Наказ полковника такий.<delimiter>О, радість: буде бал гучний!<delimiter>Дівчиська загодя стрибають36;<delimiter>Та мить обіду надійшла.<delimiter>Простують пари до стола.<delimiter>Панни з Татьяною сідають;<delimiter>Мужчини проти. Хрест кладуть<delimiter>І круг стола, як рій, гудуть.
<h1>XXIX</h1>
Притихли голоси веселі,<delimiter>Уста жують. З усіх боків<delimiter>Бринять чарки, гримлять тарелі,<delimiter>Лунає передзвін ножів.<delimiter>Та незабаром гості знову<delimiter>Здіймають запальну розмову.<delimiter>Ніхто не слухає, кричать,<delimiter>Сміються, сваряться, пищать.<delimiter>Враз двері навстіж. Ленський входить,<delimiter>І з ним Онєгін. «Пізно як!» —<delimiter>Кричить хазяйка. Чемно всяк<delimiter>Гостям новим стільці відводить,<delimiter>Велика метушня зайшла;<delimiter>Двох друзів садять до стола.
<h1>XXX</h1>
Вони сидять навпроти Тані.<delimiter>Бліда, як місяць-молодик,<delimiter>І тріпотливіша від лані,<delimiter>Вона, не зводячи повік,<delimiter>Немов застигла: дише важко,<delimiter>Горить огнем; їй душно, тяжко;<delimiter>Вітань запізнених гостей<delimiter>Вона не чує; із очей<delimiter>Сльоза политися готова;<delimiter>От-от зомліть вона могла,<delimiter>Але до рук себе взяла<delimiter>І, тихе прошептавши слово,<delimiter>Мовчуща, при столі гучнім,<delimiter>Лишилась в розпачі німім.
<h1>XXXI</h1>
Всіх явищ трагіко-нервічних,<delimiter>Зомлінь дівочих та плачів,<delimiter>Як ворогів своїх одвічних,<delimiter>Євгеній здавна не любив.<delimiter>Гостей веселих рій шумливий<delimiter>Уже гнівив його, та діви<delimiter>Тривога млосна і палка<delimiter>Розлютувала дивака.<delimiter>Ні, Ленському не подарує<delimiter>Він цеї послуги повік!<delimiter>Йому відплату він прирік<delimiter>І загодя вже тріумфує.<delimiter>Тим часом він гостей усіх<delimiter>У мислях підійма на сміх.
<h1>XXXII</h1>
Звичайно, Танину тривогу<delimiter>Він не один помітить міг,<delimiter>Та всіх цікавив, слава богу,<delimiter>В хвилину ту масний пиріг<delimiter>(На горе, трохи солонавий).<delimiter>Та от після м’ясної страви<delimiter>Перед солодким бланманже<delimiter>Цимлянське подають уже;<delimiter>За ним чарки тонкі, довгасті,<delimiter>Як ніжна талія твоя,<delimiter>Зізі, укоханко моя,<delimiter>Кристал душі моєї, щастя,<delimiter>Любові звабної фіал,<delimiter>Що викликала п’яний шал!
<h1>XXXIII</h1>
Пляшки засмолені відкрито<delimiter>З веселим ляскотом; вино<delimiter>Шипить; поважно й гордовито,<delimiter>Куплетом мучений давно,<delimiter>Мосьє Тріке встає; розмова<delimiter>Нараз ущухла бенкетова.<delimiter>Татьяна ніби нежива;<delimiter>Француз, фальшуючи, співа<delimiter>Куплет свій. Оплески і крики<delimiter>Його вітають. Віддала<delimiter>Уклін Татьяна, як могла;<delimiter>Поет і скромний, і великий<delimiter>За неї перший чарку п’є<delimiter>І їй куплет передає.
<h1>XXXIV</h1>
Зайшли привіти, побажання;<delimiter>Складає Таня дяку всім;<delimiter>Євгеній мусив привітання<delimiter>Сказати теж, але чудним<delimiter>Жалем забилось серце в нього:<delimiter>Побачивши її тривогу,<delimiter>Він мовчки уклонився їй,—<delimiter>Та дивно глянув із-під вій.<delimiter>Хто зна — чи на сердечні болі<delimiter>Він спочуття в ту хвилю мав,<delimiter>Чи, може, лиш кокетував;<delimiter>Хто знає, мимохіть чи з волі,<delimiter>Та ніжність погляд той явив:<delimiter>Він серце Тані оживив.
<h1>XXXV</h1>
Всі до вітальні йдуть шумливо,<delimiter>Встають, стільцями грюкотять;<delimiter>Так бджоли з улика на ниву<delimiter>З гудінням радісним летять.<delimiter>Задовольнившися обідом,<delimiter>Сусід сопе перед сусідом;<delimiter>Розмова дам — при коминку;<delimiter>Панянки шепчуться в кутку;<delimiter>Столи зелені вже розкрили:<delimiter>Завзятих кличуть картярів<delimiter>Бостон і ломбер стариків<delimiter>І віст, що й досі серцю милий,—<delimiter>Одноманітні з давнини<delimiter>Нудьги жадібної сини.
<h1>XXXVI</h1>
Вже восьмий робер догравали<delimiter>Герої віста, сім разів<delimiter>Вони місця переміняли,—<delimiter>І чай приносять. Я злюбив<delimiter>Час визначать обідом, чаєм,<delimiter>Вечерею. Години знаєм<delimiter>Ми з певних на селі прикмет:<delimiter>Тут шлунок — вірний наш брегет;<delimiter>До речі, висловлю признання,<delimiter>Що мову я свою веду<delimiter>Так само часто про їду,<delimiter>Напої, бе́нкети, гуляння,<delimiter>Як сам божественний Омір[* Омір — Гомер.— Ред.],<delimiter>Він, тридцяти століть кумир!
<h1>XXXVII. XXXVIII. XXXIX</h1>
Круг столу ґречно посідали<delimiter>Панянки — мирно чаювать;<delimiter>Аж несподівано із зали<delimiter>Фагот із флейтою бринять.<delimiter>Утішений музики громом,<delimiter>Забувши чашку чаю з ромом,<delimiter>Паріс тутешній, Пєтушков,<delimiter>До Ольги прудко підійшов,<delimiter>До Тані — Ленський, Харликову,<delimiter>Панянку переспілих літ,<delimiter>Бере тамбовський наш піїт,<delimiter>Помчав Буянов Пустякову,<delimiter>І в залу висипали всі,<delimiter>І бал пишається в красі.
<h1>ХL</h1>
Колись у цьому я романі<delimiter>(Прошу початок пригадать)<delimiter>Хотів на жвавий лад Альбані<delimiter>Бал петербурзький описать;<delimiter>Шкода! Удавшись в марнослів’я,<delimiter>Про дамські ніжки лиш зумів я<delimiter>Припом’янути в тих рядках.<delimiter>По ваших люблених слідах,<delimiter>О ніжки, годі вже блукати!<delimiter>Пора, забувши юні дні,<delimiter>Набратись розуму мені,<delimiter>Діла і мову виправляти,<delimiter>І в зошиті під знаком п’ять<delimiter>Ліричні відбіги спинять.
<h1>ХLІ</h1>
Одноманітний і безумний,<delimiter>Як вихор юних днів і мрій,<delimiter>Кружляє вальса вихор шумний,<delimiter>Мелькають пари по одній.<delimiter>Провчити Ленського поклавши.<delimiter>Онєгін, усміх заховавши,<delimiter>Іде до Ольги, стан обвив,<delimiter>У бистрім танці закрутив<delimiter>І на стілець її саджає,<delimiter>Тихенько, ніби віч-на-віч,<delimiter>Про те про се заводить річ,<delimiter>І знов танець розпочинає.<delimiter>Всі здивувались. Ленський сам<delimiter>Не хоче вірити очам.
<h1>ХLIІ</h1>
Мазурка розляглась. Бувало,<delimiter>Як загримить мазурки звук,<delimiter>У пишній залі все дрижало,<delimiter>Ламав підлогу закаблук,<delimiter>Тряслися, деренчали рами;<delimiter>Тепер не те: і ми, і дами<delimiter>Паркетом плинемо сковзьким;<delimiter>Лишень у закутку глухім<delimiter>Мазурка й досі зберігає<delimiter>Ознаки давні: і стрибки,<delimiter>І довгі вуса, й каблуки<delimiter>Ті самі; тут їх не зміняє<delimiter>Химерна мода, наш тиран,<delimiter>Біда сучасних росіян.
<h1>XLIII. XLIV</h1>
Буянов, братик мій завзятий,<delimiter>Враз до Онєгіна підвів<delimiter>Татьяну й Ольгу — вибирати<delimiter>Одну до танцю повелів.<delimiter>Онєгін Ольгу вибирає<delimiter>Схилившись, ніжно промовляє<delimiter>Якийсь банальний мадригал<delimiter>І руку тисне. Юний пал<delimiter>Дівочих гордощів розлився<delimiter>Рум’янцем на її щоках.<delimiter>Все бачив Ленський. У грудях<delimiter>Огонь ревнивий розгорівся;<delimiter>Проте, стримавши гнівний тон,<delimiter>Він кличе Ольгу в котильйон.
<h1>ХLV</h1>
Не може Ольга. Що? Не може?<delimiter>Так, так, бо слово вже дала<delimiter>Онєгіну. О боже, боже!<delimiter>Що чує він? Вона могла…<delimiter>Іще дитя,— а вже зрадлива,<delimiter>Уже кокетка пустотлива!<delimiter>Уже навчилась хитрувать,<delimiter>Уміє слово вже ламать!<delimiter>Яка образа і покара!<delimiter>Мов грім серед ясного дня! —<delimiter>Він вибіг, скочив на коня<delimiter>І мчиться. Пістолетів пара,<delimiter>Дві кулі — рада лиш одна,<delimiter>Щоб змити кривду цю до дна!
<h1>Глава шоста</h1>
<i>Lá, sotto i giorni nubilosi e brevi,<delimiter>Nasce una gente a cui l’morir non dole.</i><delimiter>Petr.
<h1>I</h1>
Онєгін, з Ольгою сидівши,<delimiter>Відсутність друга постеріг;<delimiter>Бажання помсти вдовольнивши,<delimiter>Нудьгу прогнати він не міг.<delimiter>За ним і Ольга позіхала,<delimiter>Очима Ленського шукала,<delimiter>І нескінченний котильйон<delimiter>Її томив, як прикрий сон.<delimiter>Нарешті кличуть до вечері.<delimiter>Постелі стелять; для гостей<delimiter>Широке місце від сіней<delimiter>Аж до дівочої, по двері.<delimiter>Онєгін тільки з-між усіх<delimiter>Додому рушив на нічліг.
<h1>II</h1>
Все спить: у залі для гостини<delimiter>Хропе дебелий Пустяков<delimiter>Біля дебелої дружини.<delimiter>Гвоздін, Буянов, Пєтушков<delimiter>І Флянов, трохи занепалий,<delimiter>В їдальні на стільцях лежали,<delimiter>А на долівці, у кутку,—<delimiter>Тріке в фуфайці й ковпаку.<delimiter>Панянки в горницях Татьяни<delimiter>Та Ольги сплять невинним сном.<delimiter>Сама журливо під вікном,<delimiter>Повита променем Діани,<delimiter>Татьяна лиш не спить бліда,<delimiter>На темне поле погляда.
<h1>III</h1>
Його негадана поява,<delimiter>І ніжність погляду чудна,<delimiter>І мова з Ольгою ласкава,—<delimiter>Таке це дивне все! Вона<delimiter>Його не може зрозуміти;<delimiter>Та як у серці погасити<delimiter>Пекучі ревнощі! Стиска<delimiter>Їй серце, як страшна рука,<delimiter>Печаль. Безодня роз’яріла<delimiter>Немов під нею клекотить…<delimiter>«Загину,— Таня шепотить,—<delimiter>Від нього і загибель мила.<delimiter>Навіщо марно нарікать?<delimiter>Від нього щастя не чекать!»
<h1>IV</h1>
Вперед, вперед, моя істор’є!<delimiter>Особа кличе нас нова.<delimiter>В п’яти верстах од Красногор’я,<delimiter>Де виріс Ленський, прожива<delimiter>Та благоденствує й донині<delimiter>По-філософському в пустині<delimiter>Зарєцький, за минулих днів<delimiter>Отаман зграї картярів,<delimiter>Гультяй і зух, трибун трактирний.<delimiter>Тепер — з початком сивини —<delimiter>Сімейства батько без жони,<delimiter>Надійний друг, поміщик мирний<delimiter>І навіть чесний чоловік:<delimiter>Так виправляється наш вік!
<h1>V</h1>
Облесний люд колись в околі<delimiter>Його за смілість вихваляв:<delimiter>На п’ять він сажнів із пістоля<delimiter>У туза справді поціляв.<delimiter>Та й те сказать, у справжнім бої,<delimiter>Одваги повний огняної,<delimiter>Він одзначився, серед дня<delimiter>В багно звалившися з коня,<delimiter>Мов хлюща п’яний, і дістався<delimiter>В полон французам без тривог<delimiter>Новітній Регул, честі бог,<delimiter>Він знов би у неволю дався,<delimiter>Щоб кожен ранок, по зорі,<delimiter>Хилити наборг у Вері37.
<h1>VI</h1>
Умів він друзів веселити,<delimiter>Дурного підіймать на сміх,<delimiter>Розумного у дурні шити<delimiter>Чи спотайна, чи при усіх,<delimiter>Хоч деякі дотепні штуки<delimiter>І не минались без науки,<delimiter>І він, на радість ворогам,<delimiter>Вклепатись часом міг і сам.<delimiter>Він майстер був посперечатись,<delimiter>І гостро, й тупо відказать,<delimiter>І передбачливо мовчать,<delimiter>І передбачливо змагатись,<delimiter>Підбити друзів молодих<delimiter>І на бар’єр поставить їх,
<h1>VII</h1>
Або до миру нахилити,<delimiter>Щоб пообідати в гурті,<delimiter>А потім наклеп розпустити,<delimiter>Як то поводиться в житті.<delimiter>Sed alia tempora![* Але часи інші! (лат.).— Ред.] Буяння<delimiter>(Як і солодкий сон кохання)<delimiter>Минає по весні людській.<delimiter>Як я сказав, Зарєцький мій<delimiter>Під тінь черемшин та акацій<delimiter>Від бур сховався під кінець<delimiter>І там, як істинний мудрець,<delimiter>Капусту садить, мов Горацій,<delimiter>Качок розводить та гусей<delimiter>І учить азбуки дітей.
<h1>VIII</h1>
Був не дурний він; мій Євгеній,<delimiter>Не шанувавши серця в нім,<delimiter>Любив думки його — не вчені,<delimiter>Та глуздом натхнуті живим.<delimiter>Він залюбки з ним зустрічався,<delimiter>Отож ніяк не здивувався,<delimiter>Коли об ранішній порі<delimiter>Його побачив на дворі.<delimiter>Той увійшов, почав розмову,<delimiter>Почавши, скоро сам урвав<delimiter>І, усміхаючись, подав<delimiter>Йому записку юнакову.<delimiter>Онєгін, ставши при вікні,<delimiter>Проглянув літери дрібні.
<h1>IX</h1>
То був приємний, благородний,<delimiter>Короткий виклик, чи картель:<delimiter>Поет, узявши тон холодний,<delimiter>Ним кликав друга на дуель.<delimiter>Онєгін у недовгій мові<delimiter>Того доручення послові<delimiter>Сказав, що завжди радий він.<delimiter>Оддавши ввічливий уклін,<delimiter>Зарєцький вийшов із покою;<delimiter>Багато дома мавши справ,<delimiter>Він бути довше не бажав.<delimiter>А що Євгеній? Самотою<delimiter>Себе він гостро засудив,<delimiter>Що нерозважно так чинив.
<h1>X</h1>
І справді: зміркувавши строго,<delimiter>Він визнав у думках своїх,<delimiter>Що досить наробив лихого:<delimiter>По-перше, підійняв на сміх,<delimiter>Досаді давшись понад міру,<delimiter>Любов несміливу і щиру;<delimiter>По-друге: хай собі юнак<delimiter>Шаліє; це ж природно так<delimiter>У раннім віці. Занехаяв<delimiter>Євгеній дружбу, що велить<delimiter>Себе в цій справі появить<delimiter>Не м’ячиком дурних звичаїв,<delimiter>Не самолюбним хлопчаком,<delimiter>А мужем з честю та умом.
<h1>XI</h1>
Він мав би злагоду явити,<delimiter>А не їжачитись, як звір.<delimiter>Повинен був він пом’якшити<delimiter>Юнацьке серце. «Та про мир<delimiter>Тепер шкода вже і гадати…<delimiter>До того ж,— мислить він,— завзятий<delimiter>Устряв до цього дуеліст,<delimiter>На брехні й наклепи артист.<delimiter>Звичайно, я б зневажить радий<delimiter>Всі вигадки лепетуна,—<delimiter>Та людський сміх, юрба дурна…»<delimiter>І от уже вам суд громади!38<delimiter>Пружина честі, наш кумир!<delimiter>От владар світу з давніх пір!
<h1>XII</h1>
Тяжкого нетерпіння повний,<delimiter>Поет на відповідь чекав,—<delimiter>І от сусід багатомовний<delimiter>Її з поважністю подав.<delimiter>Тож любо ревності шаленій!<delimiter>Боявся Ленський, щоб Євгеній<delimiter>На жарт усього не звернув<delimiter>І хитрощами не минув<delimiter>Його погрозного пістоля.<delimiter>Тепер умовлено, щоб їм<delimiter>Зустрітись при млині старім,<delimiter>Де навзаєм судила доля,<delimiter>Як тільки-но займеться світ,<delimiter>Ціляти в скроню чи в живіт.
<h1>XIII</h1>
Кокетку кленучи душею,<delimiter>Кипучий Ленський намір мав<delimiter>Не зустрічатись більше з нею;<delimiter>То він на сонце поглядав,<delimiter>То на годинник свій дивився —<delimiter>І у сусідок опинився.<delimiter>Таївши задуми свої,<delimiter>Хотів збентежить він її,<delimiter>Та де там! Оленька зустріла<delimiter>Його на отчім рундуці<delimiter>З веселим сміхом на лиці,<delimiter>Немов надія легкокрила,<delimiter>Рум’яна, жвава, чарівна,<delimiter>Як і раніш, була вона.
<h1>XIV</h1>
«Чому втекли ви так зарання?» —<delimiter>Від неї перший запит був.<delimiter>І всі недавні почування<delimiter>Бідаха, змішаний, забув.<delimiter>Що діять ревнощам жорстоким<delimiter>Перед таким невинним оком,<delimiter>Перед дитячим цим чолом,<delimiter>Перед душі її теплом!..<delimiter>І Ленський, чарами повитий,<delimiter>Її кохання бачить знов,<delimiter>І гнів у нього перейшов,<delimiter>І він ладен її простити,<delimiter>Тремтить і не знаходить слів,<delimiter>Він знов щасливий, знов ожив…
<h1>XV. XVI. XVII</h1>
І знову хмурий, посмутнілий<delimiter>Від дум, що мучать і гнітять,<delimiter>Не має Володимир сили<delimiter>Вчорашнє Ользі нагадать;<delimiter>Він мислить: «Буду їй спаситель;<delimiter>Не стерплю я, щоб спокуситель<delimiter>Огнем зітхання і похвал<delimiter>Збудив у ній гріховний пал;<delimiter>Щоб ніжну лілії стеблину<delimiter>Гробак отруйний підточив,<delimiter>Щоб доранковий квіт одцвів,<delimiter>Розцвівшися наполовину».<delimiter>Це значило, читачу мій:<delimiter>Піду я з другом на двобій.
<h1>XVIII</h1>
Коли б то знав він, що за рана<delimiter>Татьяну мучила й пекла!<delimiter>Коли б то відала Татьяна,<delimiter>Коли б дізнатися могла,<delimiter>Що за холодний склеп могили<delimiter>Змагаться з Ленським вийде милий;<delimiter>Ах, може б, ще її любов<delimiter>Їх дружбу воскресила знов!<delimiter>Але чуття її палкого<delimiter>Іще ніхто не відгадав.<delimiter>Онєгін, знаючи, мовчав;<delimiter>Вона таїла муку строго;<delimiter>Одна б лиш няня знать могла,<delimiter>Та недогадлива була.
<h1>XIX</h1>
То говіркий, то сумовитий,<delimiter>Весь вечір Ленський примхував;<delimiter>Та звісно — муз натхненні діти<delimiter>Усі такі: то він сідав,<delimiter>Нахмурившись, за клавікорди<delimiter>І брав на них самі акорди,<delimiter>То, в Ользі утопивши зір,<delimiter>Шептав: «Щасливий я, повір!»<delimiter>Та їхати пора. Стискалось<delimiter>У нього серце, як вона<delimiter>Із ним прощалась, чарівна;<delimiter>Воно неначе розривалось.<delimiter>Вона в обличчя зазира:<delimiter>«Що з вами?» — «Так!» — І геть з двора.
<h1>XX</h1>
Удома він свої пістолі<delimiter>Оглянув, потім їх відклав<delimiter>І, щоб утишить серця болі,<delimiter>З полиці Шіллера узяв;<delimiter>Та мисль одна його тривожить,<delimiter>Чуття примовкнути не можуть,<delimiter>І Ольги образ молодий<delimiter>Стоїть в очах, немов живий.<delimiter>Тож книгу Ленський закриває,<delimiter>Бере перо; його рядки,<delimiter>Бредні любовної зразки,<delimiter>Дзвенять і ллються. Їх читає<delimiter>Поет в ліричному огні,<delimiter>Як Дельвіг п’яний в час гульні.
<h1>XXI</h1>
Ті вірші й досі уціліли,<delimiter>На спогад перейшли мені:<delimiter>«Куди, куди ви відлетіли,<delimiter>Весни моєї красні дні?<delimiter>Що день новий мені готує?<delimiter>За ним даремно зір слідкує,<delimiter>В глибокій тьмі таїться він.<delimiter>Байдуже: є закон один.<delimiter>Впаду я, вражений стрілою,<delimiter>Чи мимо пролетить вона,<delimiter>Все благо: діяння і сна<delimiter>Свій час надходить за чергою;<delimiter>Благословен і день ясний,<delimiter>Благословен і час нічний!
<h1>XXII</h1>
«Заграє промінь зоряниці,<delimiter>І день яскравий заблищить,<delimiter>А я — в таємну тінь гробниці<delimiter>Зійду, як доля повелить,<delimiter>І пам’ять юного поета<delimiter>Поглине тиховода Лета,<delimiter>Забуде світ мене; а ти<delimiter>Чи прийдеш, діво красоти,<delimiter>Слізьми скропити вінця урни<delimiter>І думать: він мене любив,<delimiter>Мені єдиній присвятив<delimiter>Сумного дня світання бурне!<delimiter>О друже мій, о раю мій,<delimiter>Прийди, прийди, навік я твій!..»
<h1>XXIII</h1>
Так в’яло й темно він, читачу,<delimiter>Писав (це романтизмом звуть,<delimiter>Хоч романтизму тут не бачу<delimiter>Нітрохи я; та далі в путь!)<delimiter>Аж перед ранньою порою,<delimiter>Схилившись тихо головою,<delimiter>На моднім слові ідеал<delimiter>Заснув він, вичерпавши пал;<delimiter>Та тільки сонна одволога<delimiter>Йому торкнулася чола,<delimiter>Сусіда постать увійшла<delimiter>І каже Ленському з порога:<delimiter>«Вже сьома: уставати час.<delimiter>Онєгін, певно, жде на вас».
<h1>XXIV</h1>
Та помилявся він. Євгеній<delimiter>В той час немов убитий спав;<delimiter>Уже в напівімлі студеній<delimiter>Аврору півень привітав,—<delimiter>Онєгін спить собі глибоко.<delimiter>Вже сонце котиться високо,<delimiter>І сніг летючий мерехтить<delimiter>І в’ється,— він іще лежить.<delimiter>М’якою ковдрою покрившись,<delimiter>Іще над ним літає сон.<delimiter>Нарешті шовк легких запон<delimiter>Він одкриває, пробудившись,<delimiter>І бачить, що давно пора<delimiter>Йому рушати із двора.
<h1>XXV</h1>
Він швидко дзвонить. Прибігає<delimiter>Француз Гільйо, його слуга,<delimiter>Халат на пана накидає,<delimiter>Надіть пантофлі помага.<delimiter>Спішить Онєгін одягатись,<delimiter>Слузі наказує зібратись<delimiter>Із ним в дорогу снігову,<delimiter>Шкатулу взявши бойову.<delimiter>Готові коні нетерпливі.<delimiter>Він сів і до млина летить.<delimiter>Примчались. Він слузі велить<delimiter>Лепажа39 вироби жахливі<delimiter>Нести за ним,— а коням стать,<delimiter>Де в полі два дубки стоять.
<h1>XXVI</h1>
Тим часом, як у неспокої<delimiter>Фатальних Ленський ждав хвилин, —<delimiter>Знавець механіки сільської,<delimiter>Зарєцький правив щось про млин.<delimiter>Аж от Онєгін. Він пробачить<delimiter>Їх просить. «Але що ж це значить,<delimiter>Мій пане? Де ваш секундант?» —<delimiter>В дуелях класик і педант,<delimiter>Методі вірний був Зарєцький<delimiter>І дозволяв людину в рай<delimiter>Послать не на галай-балай,<delimiter>А як велить закон мистецький,<delimiter>Як наші предки завели<delimiter>(За це він вартий похвали).
<h1>XXVII</h1>
«Мій секундант? Прошу, панове:<delimiter>Ось він, monsieur Guillot, мій друг.<delimiter>Я певен: згодитесь його ви<delimiter>Прийняти в наш високий круг;<delimiter>Хоч невідома він людина,<delimiter>Та чесний, далебі, хлопчина».<delimiter>Зарєцький губу прикусив,<delimiter>Онєгін Ленському повів:<delimiter>«Що ж, почнемо?» — «Я рад почати».<delimiter>Пішли за млин. Зарєцький взяв<delimiter>Хлопчину чесного, почав<delimiter>З ним договора укладати.<delimiter>Тим часом вороги самі<delimiter>Стояли, хмурі та німі.
<h1>XXVIII</h1>
Так… вороги! Чи то ж давно їм<delimiter>Серця ненависть повила?<delimiter>Чи то ж давно із супокоєм<delimiter>Трапезу, мислі і діла<delimiter>Ділили друзі? Нині крові,<delimiter>Неначе вороги спадкові,<delimiter>Жадають, як в страшному сні,<delimiter>Один одному в тишині<delimiter>Вони готують кулю згубну…<delimiter>А що, як сміхом це кінчить,<delimiter>Як рук своїх не багрянить,<delimiter>Як розійтися миролюбно?..<delimiter>Та серце слухати своє<delimiter>Фальшивий сором не дає.
<h1>XXIX</h1>
От пістолети заблищали,<delimiter>Гримить об шомпол молоток.<delimiter>Дві кулі у стволи загнали,<delimiter>І цокнув зведений курок.<delimiter>От на полицю сіруватий<delimiter>Посипавсь порох — і зубчатий,<delimiter>Надійний кремінь звівся знов.<delimiter>За пень високий одійшов<delimiter>Monsieur Guillot зніяковілий.<delimiter>Останні сказано слова.<delimiter>Ретельно кроків тридцять два<delimiter>Зарєцький виміряв умілий;<delimiter>Плащі двобійники зняли<delimiter>І пістолети узяли.
<h1>XXX</h1>
«Зіходьтесь!»<delimiter>І вони поволі<delimiter>Пройшли, спокійні, мовчазні,<delimiter>Ще не підводячи пістоля,<delimiter>Чотири кроки ті страшні,<delimiter>Чотири сходини смертельні.<delimiter>Як приписи велять дуельні.<delimiter>Євгеній зброю підійняв<delimiter>І націлятися почав.<delimiter>Ще кроків п’ять — одна хвилина —<delimiter>І Ленський теж підводить бронь, —<delimiter>Та раптом вибухнув огонь —<delimiter>Онєгін вистрілив… Година<delimiter>Прийшла рокована: поет<delimiter>Безмовно ронить пістолет,
<h1>XXXI</h1>
Кладе собі на груди руку<delimiter>І падає. Туманний зір<delimiter>Відображає смерть, не муку.<delimiter>Так іноді по схилу гір,<delimiter>У сяйві раннього світила,<delimiter>Поволі пада сніжна брила.<delimiter>Облитий холодом страшним,<delimiter>Онєгін нахиливсь над ним,<delimiter>Говорить, кличе… та намарне:<delimiter>Його немає вже. Співець<delimiter>Найшов дочасний свій кінець!<delimiter>Дихнула буря, квіт прегарний<delimiter>Зів’яв на ранішній зорі,<delimiter>Погас огонь на вівтарі!..
<h1>XXXII</h1>
Недвижно він лежав. Таємна<delimiter>Була печать його чола.<delimiter>В грудях димилась рана темна,<delimiter>І струмнем відти кров текла.<delimiter>Ще тільки-но хвилину тому<delimiter>В натхненні жив він молодому,<delimiter>Ненависть відав і любов,<delimiter>Цвіло життя, кипіла кров;<delimiter>Тепер, як в домі спорожнілім,<delimiter>Запала вічна тишина;<delimiter>Сім’я роз’їхалась гучна,<delimiter>Забито двері, вікна білим<delimiter>Замазано. Усюди тьма.<delimiter>Хазяйки і сліда нема.
<h1>XXXIII</h1>
Приємно лезом епіграми<delimiter>Невдаху-ворога дражнить,<delimiter>Коли, сердитіш до нестями,<delimiter>Схиливши роги, він стоїть<delimiter>І в дзеркалі свойого виду<delimiter>Пізнать не хоче, повен стиду,<delimiter>Чи простодушно визнає:<delimiter>Обличчя, друзі, це моє!<delimiter>Ще приємніше сталь холодну<delimiter>На нього тихо підіймать<delimiter>І в білий лоб йому цілять,<delimiter>Узявши відстань благородну;<delimiter>Та розлучить його з життям,—<delimiter>Навряд чи це приємно вам.
<h1>XXXIV</h1>
Коли ж од вашого пістоля<delimiter>Ваш юний приятель поліг,<delimiter>Що слова, може, мимоволі,<delimiter>Стримати на устах не міг<delimiter>І вас образив при чарчині,<delimiter>Чи й сам, піддавшися хвилині,<delimiter>Вас гордо викликав на бій,—<delimiter>Скажіть: які в душі своїй<delimiter>Ви затаїли б почування,<delimiter>Його уздрівши на землі<delimiter>З печаттю смерті на чолі,<delimiter>Як непорушний, без дихання,<delimiter>Поволі він закостенів<delimiter>І вже не чує марних слів?
<h1>XXXV</h1>
Страждання сповнений тяжкого,<delimiter>Євгеній схилений поблід,<delimiter>На друга дивлячись німого.<delimiter>«Ну що ж? Умер»,— сказав сусід.<delimiter>Умер!.. Страшне почувши слово,<delimiter>Здригнувсь Онєгін і раптово<delimiter>Покликав слуг своїх і йде.<delimiter>Зарєцький бережно кладе<delimiter>На сани труп похолоділий,<delimiter>Додому скарб везе страшний.<delimiter>Почувши мертвого, як стій<delimiter>Од жаху коні захропіли,<delimiter>Удила пінять і гризуть<delimiter>І, як стріла, помчали в путь.
<h1>XXXVI</h1>
Вам жаль поета, друзі милі,<delimiter>Що в самім розквіті надій,<delimiter>У свіжій молодості й силі,<delimiter>Дитя в дорозі життьовій,<delimiter>Зав’яв! Де молоде буяння,<delimiter>Де благородне поривання<delimiter>Чуттів і мислей молодих,<delimiter>Високих, ніжних, огняних?<delimiter>Де хвилі буйної любові,<delimiter>Жадоба чесного труда<delimiter>І страх пороку і стида,<delimiter>І ви, примари юнакові,<delimiter>Ви, мрії першої весни,<delimiter>Поезії святої сни!
<h1>XXXVII</h1>
Можливо, для добра людського<delimiter>Чи хоч для слави він родивсь,<delimiter>І оддзвін співу голосного<delimiter>Не умовкаючи б котивсь<delimiter>У даль віків. По сходах світу<delimiter>Він на вершину гордовиту<delimiter>Ступив би, гордість поколінь.<delimiter>Його многострадальна тінь<delimiter>Забрала, може, із собою<delimiter>Святу, велику таїну,<delimiter>Животворящу і ясну,<delimiter>І за могильною стіною<delimiter>Не долетить прославний дзвін,<delimiter>Благословення всіх племін.
<h1>XXXVIII. XXXIX</h1>
А може, й так: поета ждало<delimiter>Звичайне на землі життя.<delimiter>Натхнення б юне відбуяло,<delimiter>Огонь би згас без вороття.<delimiter>Багато в чім би він змінився,<delimiter>Розстався б з музами, женився,<delimiter>Ріжки на лоб собі придбав,<delimiter>В халаті б жив та поживав,<delimiter>Спізнав би світ цей без омани,<delimiter>Пив, їв, товстішав, спав, потів,<delimiter>В подагрі ногу волочив<delimiter>І врешті, як отець коханий,<delimiter>На ліжку б вік свій закінчив<delimiter>Між баб, дітей та лікарів.
<h1>ХL</h1>
Та хай у далечі темніла<delimiter>Чи інша доля, чи така,—<delimiter>Поета мрійного убила,<delimiter>Читачу, другова рука!<delimiter>Є місце: в тиші староденній,<delimiter>Де жив улюбленець натхнення,<delimiter>Корінням дві сосни зійшлись;<delimiter>Струмки під ними розлились<delimiter>І в луг розбіглись недалекий.<delimiter>Там ратай любить спочивать<delimiter>І жниці воду набирать<delimiter>Опівдні у дзвонисті глеки;<delimiter>Там під покровом верховіть<delimiter>Немудрий пам’ятник стоїть.
<h1>ХLІ</h1>
Під ним (як дощик починає<delimiter>Весняний прибивати пил)<delimiter>Про Волгу-матінку співає<delimiter>Пастух, ладнаючи постіл,<delimiter>І городянка чепуриста,<delimiter>Прибувши спочивати з міста,<delimiter>Як верхи проїздить вона,<delimiter>Між нивами сама одна,<delimiter>Коня свого там зупиняє,<delimiter>І, від лиця одвівши флер,<delimiter>Наймення того, хто помер,<delimiter>Очима бистрими читає,—<delimiter>І сльози, блиснувши з-під вій,<delimiter>Туманять ясні очі їй.
<h1>ХLII</h1>
І тихо їде в чистім полі,<delimiter>Пойнята мріями, вона;<delimiter>Тоді про Ленського, про долю<delimiter>Думки снувати почина,<delimiter>Гадає: «Як-то Ольга нині?<delimiter>Тужила довго в самотині,<delimiter>Чи скоро сліз пройшла пора?<delimiter>І де тепер її сестра?<delimiter>Де той відлюдник і злостивець,<delimiter>Той ворог модний модних дам,<delimiter>Дивак, розсварений з життям,<delimiter>Поета юного убивець?»<delimiter>Колись, за кілька, може, літ,<delimiter>Складу про все докладний звіт,
<h1>ХLIІI</h1>
Та не тепер. Хоч я, читачу,<delimiter>Мого героя і люблю,<delimiter>Та інший час йому призначу,<delimiter>А зараз кину без жалю.<delimiter>Літа до прози нахиляють,<delimiter>Грайливу риму проганяють,<delimiter>І я за нею — жаль сказать —<delimiter>Став лінивіше упадать.<delimiter>Нема колишньої охоти<delimiter>На давній віршувати лад;<delimiter>Нових думок суворий ряд,<delimiter>Нові, не знані ще турботи<delimiter>В житейськім шумі, в тишині<delimiter>Тривожать мирний сон мені.
<h1>ХLIV</h1>
Спізнав я інші поривання,<delimiter>Спізнав невідану печаль;<delimiter>Нема для перших уповання,<delimiter>А давньої печалі жаль.<delimiter>О де ви, де, солодкі мрії?<delimiter>Де ваша рима — молодії?<delimiter>Невже і справді під кінець<delimiter>Зав’яв юнацький мій вінець?<delimiter>Невже признати довелося<delimiter>Без мудрих елегійних слів,<delimiter>Що не вернуть весняних днів<delimiter>(Як жартома казав я досі)?<delimiter>Невже зав’яв мій юний цвіт?<delimiter>Невже надходить тридцять літ?
<h1>ХLV</h1>
Так, південь мій настав, панове.<delimiter>Це мушу вам сказати я.<delimiter>Що ж, попрощатись я готовий,<delimiter>О люба молодість моя!<delimiter>Спасибі за хвилини щасні,<delimiter>За сум, за пориви прекрасні,<delimiter>За бурі, за бенкетний грім,<delimiter>За все, за все в житті моїм<delimiter>Спасибі щире. В самотині<delimiter>У шумі людськім я прожив<delimiter>З тобою досить милих днів.<delimiter>Доволі! З чистим серцем нині<delimiter>Я рад на шлях новий ступить,<delimiter>Пора настала відпочить.
<h1>ХLVІ</h1>
Дай оглянусь. Прощайте, ниви,<delimiter>Де в тиші пропливали дні,<delimiter>Де знав я пристрасті, щасливий,<delimiter>Чи марив у лінивім сні.<delimiter>А ти, натхнення, ти, крилате,<delimiter>Тебе прошу я прилітати!<delimiter>Дрімоту серця оживляй,<delimiter>У закуток мій прилітай,<delimiter>Не дай заснуть душі співцевій,<delimiter>Похолодіти й зачерствіть,<delimiter>А далі й зовсім скам’яніть<delimiter>У людській метушні дешевій,<delimiter>У цім багнищі, де загруз<delimiter>Між друзів і служитель муз!
<h1>XLVII</h1>
<delimiter>
<h1>Глава сьома</h1>
<i>Москва, Росії дочко люба.<delimiter>Де рівну ми тобі найдем?</i><delimiter>Дмитрієв<delimiter><delimiter><i>Як рідну не любить Москву?</i><delimiter>Баратинський<delimiter><delimiter><i>Зневага до Москви!<delimiter>З мандрівки недарма!<delimiter>Де ж ліпш?<delimiter>— Де нас нема.</i><delimiter>Грибоєдов
<h1>І</h1>
Весняним гонені промінням,<delimiter>Із гір потоками сніги<delimiter>Вже позбігали з буркотінням<delimiter>На позаливані луги.<delimiter>Крізь ясний сон природа мила<delimiter>Свій ранок усміхом зустріла;<delimiter>Палають сині небеса;<delimiter>Лісів прозора ще краса<delimiter>Немовби пухом зеленіє.<delimiter>На поле бджілка золота<delimiter>Збирати подать виліта,<delimiter>Долина сохне і рябіє,<delimiter>Стада шумлять, і соловей<delimiter>Співає в німоті ночей.
<h1>II</h1>
О весно, весно! Час любові!<delimiter>Який несеш мені ти сум,<delimiter>І млосне хвилювання крові,<delimiter>І хвилювання млосних дум!<delimiter>З яким тяжким замилуванням<delimiter>Я упиваюся диханням<delimiter>Солодковійної весни<delimiter>Серед сільської тишини!<delimiter>Чи не для мене раювання,—<delimiter>І все, що серце веселить,<delimiter>Все, що сіяє, що блищить,<delimiter>Утому лиш і нудьгування<delimiter>Вливає в душу що німу,<delimiter>Що всюди бачить тільки тьму?
<h1>III</h1>
Чи ми не раді повороту<delimiter>Листків, опалих восени,<delimiter>Гірку лиш чуємо скорботу<delimiter>В новому шелесті весни?<delimiter>Чи наше око, що вбачає,<delimiter>Як цвіт природи воскресає,<delimiter>Пригадує зів’ялий цвіт<delimiter>Навіки вмерлих наших літ?<delimiter>І, може, серце наше знову<delimiter>У поетичнім бачить сні<delimiter>Своєї молодості дні,<delimiter>І далеч мрії загадкову,<delimiter>І образ милої живий,<delimiter>І ніч, і місяць чарівний…
<h1>IV</h1>
Не гайтесь, лінюхи дрімливі,<delimiter>Епікурейці-мудреці,<delimiter>Ви, учні Лєвшина41 щасливі,<delimiter>Ви, тиші красної співці,<delimiter>Ви, сіл околишніх Пріами,<delimiter>І ви, чутливо-ніжні дами,<delimiter>Весна до себе кличе вас,<delimiter>Тепла, квіток, роботи час,<delimiter>Пора проходок в чистім лузі,<delimiter>Пора спокусливих ночей!<delimiter>В поля, утіху для очей,<delimiter>Спішіть, спішіть, кохані друзі,<delimiter>В бричках, каретах, на візках,<delimiter>Міський отрушуючи прах!
<h1>V</h1>
І ви, читачу мій ласкавий,<delimiter>В своїй колясці виписній<delimiter>Покиньте місто і забави,<delimiter>Порі пристойні зимовій;<delimiter>З моєю музою легкою<delimiter>Над безіменною рікою<delimiter>Послухаємо шум гаїв<delimiter>Там, де недавно, взимку, жив<delimiter>Євгеній мій на самотині,<delimiter>В неробстві тихім і гіркім,<delimiter>Де Таня стрілася із ним<delimiter>І де його немає нині…<delimiter>Нема! Печальний тільки слід<delimiter>Лишив він для майбутніх літ.
<h1>VI</h1>
Між гір, що піднеслись півколом,<delimiter>Туди ходімо, де струмок,<delimiter>В’ючись, біжить зеленим полем<delimiter>Крізь юний липовий гайок.<delimiter>Там ніжна пісня солов’їна<delimiter>Дзвенить всю ніч; цвіте шипшина<delimiter>І чути плескіт джерела,—<delimiter>Плита могильна там лягла<delimiter>В тіні двох сосен пристарілих,<delimiter>І напис так нам промовля:<delimiter>«Взяла тут Ленського земля,<delimiter>Що згинув рано смертю смілих,<delimiter>Тоді-то, у таких літах.<delimiter>Хай мирно спить поетів прах!»
<h1>VII</h1>
Там віти со́сна нахиляє,<delimiter>І ранній порив вітерця,<delimiter>Бувало, там вінок гойдає<delimiter>Над гробом бідного співця.<delimiter>Бувало, пізньою порою<delimiter>Сестра приходить із сестрою,<delimiter>І плачуть в сяєві нічнім<delimiter>Удвох над каменем тяжким.<delimiter>Та нині… пам’ятник журливий<delimiter>Забуто. Весь він в бур’яні.<delimiter>Вінка нема вже на сосні.<delimiter>Пастух лиш немощний і сивий<delimiter>Сидить там, лико плетучи<delimiter>Та пісню довгу ведучи.
<h1>VIII. IX. X</h1>
Мій бідний Ленський! Сумування<delimiter>Було не довге по тобі.<delimiter>Не молодій, квітучій панні<delimiter>Без краю плакати в журбі.<delimiter>Шкода! Найшовся скоро другий,<delimiter>Що юне серце, повне туги,<delimiter>Любовним шепотом приспав,<delimiter>Улан її зачарував,<delimiter>Улан скорив її красою…<delimiter>І наша Оля під вінцем<delimiter>З ним поруч перед вівтарем,<delimiter>З похиленою головою,<delimiter>З огнем в опущених очах,<delimiter>Таїть усмішку на устах.
<h1>XI</h1>
Мій бідний Ленський! За межею,<delimiter>Де вічність криє таїну,<delimiter>Чи засмутився ти душею,<delimiter>Фатальну вчувши новину,<delimiter>Чи, може, тихі води Лети<delimiter>Приспали муки всі, поете,<delimiter>І в сні блаженному твоїм<delimiter>Здається світ увесь німим?..<delimiter>Так! Забуття чекає в гробі<delimiter>Усіх нас. Мовкне відгук слів<delimiter>Коханок, друзів, ворогів,—<delimiter>І тільки в непристойній злобі<delimiter>Хор спадкоємців не вгава,<delimiter>Свої доводячи права.
<h1>XII</h1>
Тож скоро любий голос Олі<delimiter>В родині Ларіних змовка.<delimiter>Улан, своїй покірний долі,<delimiter>Із нею їде до полка.<delimiter>Слізьми гіркими умивавшись,<delimiter>Старенька, з донею прощавшись,<delimiter>Здавалось, ледь жива була,—<delimiter>А Таня плакать не могла;<delimiter>Лише смертельно поблідніло<delimiter>Її лице з таємних мук,<delimiter>Коли всі вийшли на рундук<delimiter>І все, прощаючись, шуміло<delimiter>Округ карети молодих,<delimiter>Проводячи в дорогу їх.
<h1>XIII</h1>
І оком, сповненим туману,<delimiter>Вона дивилась їм услід.<delimiter>Шкода! Покинула Татьяну<delimiter>Подружка найлюбіших літ,<delimiter>Її голубка яснокрила,<delimiter>Її сестра, порада мила,<delimiter>У даль полинула навік,<delimiter>Як присуд долі їй прирік.<delimiter>Мов тінь, без цілі Таня бродить,<delimiter>Зорить на опустілий сад…<delimiter>Ніде, ні в чім нема відрад,<delimiter>І думам пільги не знаходить<delimiter>Вона в приглушених сльозах,<delimiter>І рветься серце у грудях.
<h1>XIV</h1>
І в цій жорстокій самотині<delimiter>Сильніш любов її горить,<delimiter>І про Онєгіна віднині<delimiter>Говорить серце їй щомить.<delimiter>Уже його їй не стрічати,<delimiter>Вона повинна проклинати<delimiter>Того, хто Ленського убив;<delimiter>Та вмер поет… туман покрив<delimiter>Про нього спомин. Наречена<delimiter>Уже за іншого пішла.<delimiter>Поета пам’ять проплила,<delimiter>Як диму смужка золочена,<delimiter>Два серця тільки ще за ним<delimiter>Сумують, може… Що ж по тім?
<h1>XV</h1>
Був вечір. Небо меркло. Води<delimiter>Струмились тихо. Хрущ гудів.<delimiter>Уже замовкли хороводи;<delimiter>Уже за річкою горів<delimiter>Огонь рибальський. В полі чистім,<delimiter>У сяйві місяця сріблистім,<delimiter>Повита мріями, смутна<delimiter>Татьяна довго йшла одна.<delimiter>Ішла, ішла. Перед собою<delimiter>Вона зненацька бачить дім,<delimiter>Село й діброву попід ним<delimiter>І сад над світлою рікою.<delimiter>Побачила — і серце в ній<delimiter>Тривозі віддалось чудній.
<h1>XVI</h1>
Вагання душу їй сповняють.<delimiter>«Піти вперед, піти назад?<delimiter>Його нема. Мене не знають…<delimiter>Поглянути на дім, на сад…»<delimiter>І з пагорба Татьяна сходить,<delimiter>Дух затаївши; далі зводить<delimiter>Зачудування повний зір…<delimiter>І входить на безлюдний двір,<delimiter>Собаки кинулись до неї;<delimiter>Двірських десяток хлопчаків<delimiter>Приборкав розлютілих псів<delimiter>І, гордий з послуги своєї,<delimiter>Побившися за поділ прав,<delimiter>Панянку під опіку взяв.
<h1>XVII</h1>
«Кімнати бачить я б хотіла…»<delimiter>І до Анісьї дітвора<delimiter>Ключі просити полетіла;<delimiter>Сама їх винесла стара,<delimiter>І перед Танею блідою<delimiter>Відкрила двері від покою,<delimiter>І Таня входить в дім пустий,<delimiter>Де жив герой наш молодий.<delimiter>Спинилася: забутий в залі,<delimiter>Кий на більярді спочивав,<delimiter>На зм’ятім канапе лежав<delimiter>Манежний прутик. Таня далі;<delimiter>Старенька їй: «А ось камін;<delimiter>Тут пан сидів, було, один.
<h1>XVIII</h1>
Із ним обідав тут зимою<delimiter>Небіжчик Ленський, наш сусід.<delimiter>Сюди, паняночко, за мною.<delimiter>Ось кабінет: після обід<delimiter>Він тут, бувало, спочиває,<delimiter>Свого прикажчика приймає;<delimiter>Тут кофій пив він і читав…<delimiter>Тут і покійний проживав<delimiter>Наш пан. Бувало, споминаю,<delimiter>Він, щоб годину змарнувать,<delimiter>Зо мною в дурня зволив грать.<delimiter>Хай прийме бог його до раю,<delimiter>І кісточкам в землі сирій<delimiter>Хай дасть він мир і супокій!»
<h1>XIX</h1>
Татьяна в захваті невиннім<delimiter>Навколо погляд водить свій,<delimiter>Здається все їй неоцінним,<delimiter>Усе томливу душу їй<delimiter>Тяжкої сповнює відради:<delimiter>І стіл, і мирний блиск лампади.<delimiter>І книги в неладі кругом,<delimiter>І ліжко, вкрите килимком,<delimiter>І в шибі хмарка срібнорунна,<delimiter>Що заглядає в кабінет,<delimiter>І лорда Байрона портрет,<delimiter>І лялька на стовпці чавунна<delimiter>В трикутці, з грозовим чолом,<delimiter>З руками, що лежать хрестом.
<h1>XX</h1>
Татьяна в келії тій модній<delimiter>Як зачарована стоїть.<delimiter>Та пізно. Віє в тьмі холодній<delimiter>Нічний вітрець. Діброва спить<delimiter>Над стуманілою рікою;<delimiter>Сховався місяць за горою,<delimiter>І пілігримці молодій<delimiter>Пора вертатися мерщій.<delimiter>І, потаївши хвилювання,<delimiter>Не втримавшись, щоб не зітхнуть,<delimiter>Татьяна вирушає в путь,<delimiter>Зложивши ключниці прохання,<delimiter>Щоб їй у замку цім бувать<delimiter>І книги тут самій читать.
<h1>XXI</h1>
Анісья провела Татьяну<delimiter>Аж за ворота. День пройшов,<delimiter>І героїня наша рано<delimiter>З’явилась у садибі знов;<delimiter>І в кабінеті мовчазному,<delimiter>Віддавшись захвату чудному,<delimiter>Нарешті зосталась одна,<delimiter>І довго плакала вона.<delimiter>До книг по тому узялася.<delimiter>Було їй спершу не до них,<delimiter>Та трохи дивним вибір їх<delimiter>Їй здався. Ревно віддалася<delimiter>Вона друкованим рядкам;<delimiter>Їй світ новий одкрився там.
<h1>XXII</h1>
Хоч нам відомо, що читання<delimiter>Давно Євгеній розлюбив,<delimiter>Одначе деякі писання<delimiter>Із-під неласки він одвів:<delimiter>Співець Гяура та Жуана,<delimiter>Та зо два, зо три ще романи,<delimiter>Де віддзеркалився наш час<delimiter>І де змальовано для нас<delimiter>Його героїв досить вірно,<delimiter>Без віри й честі у ділах,<delimiter>З холодним серцем у грудях,<delimiter>Химерам відданих безмірно,<delimiter>Чия озліла голова<delimiter>На марні дії порива.
<h1>XXIII</h1>
Відзначок нігтем там чимало<delimiter>Було на книжних берегах,—<delimiter>І око пильне оживало<delimiter>Ще більше на таких рядках.<delimiter>Татьяна з трепетом зважає,<delimiter>Що мій Онєгін відзначає,<delimiter>На чім увагу він спинив<delimiter>І з чим погодився без слів.<delimiter>То там, то там на білім полі<delimiter>Лишились олівця сліди,—<delimiter>Душа Онєгіна завжди<delimiter>В них одбивалась мимоволі —<delimiter>В короткім слові чи в гачку,<delimiter>Чи в запитальному значку.
<h1>XXIV</h1>
Належну знайдено дорогу;<delimiter>Дається Тані зрозуміть<delimiter>Усе ясніше — слава богу,—<delimiter>Кого судилось полюбить,<delimiter>Кому віддати пал сердечний:<delimiter>Дивак сумний і небезпечний,<delimiter>Що в небі чи в безодні зріс,<delimiter>Цей ангел чи гордливий біс,—<delimiter>Що ж він? Наслідування вдале,<delimiter>Нікчемна тінь? Невже-бо він<delimiter>В плащі Гарольдовім москвин,<delimiter>Химер чужих тлумачник дбалий,<delimiter>Слів модних збиранка нова?<delimiter>Чи не пародія, бува?
<h1>XXV</h1>
Невже-бо загадку збагнула?<delimiter>Невже те слово — ось воно?<delimiter>Час лине; дівчина забула,<delimiter>Що дома ждуть її давно,<delimiter>Де із сусідами розмова<delimiter>Іде статечна вечорова.<delimiter>«Що діять? Таня не мала,—<delimiter>Стара з кректінням почала,—<delimiter>Молодша Оленька за неї.<delimiter>Віддати заміж, далебі,<delimiter>Пора,— але куди тобі!<delimiter>Усім співає однієї:<delimiter>Не вийду! І, завжди сумна,<delimiter>Все бродить по лісах вона».
<h1>XXVI</h1>
«Чи не закохана?» — «В кому-бо?<delimiter>Буянов — одкоша дістав.<delimiter>За Пєтушкова — теж нелюбо.<delimiter>Гусар Пихтін тут гостював;<delimiter>То ж як до неї він лицявся,<delimiter>Як, наче бісик, увивався!<delimiter>Я думала собі: ось-ось;<delimiter>Куди там! Знову розійшлось!»<delimiter>«Що ж, матінко, за чим же стало?<delimiter>В Москву, на ринок відданок!<delimiter>Там що ступи, то й женишок».<delimiter>«Ох, батечку! Прибутків мало».<delimiter>«На зиму вистачить, а там<delimiter>І я позичу радо вам».
<h1>XXVII</h1>
Старенькій Ларіній припала<delimiter>Розумна рада до смаку,<delimiter>І до Москви вона поклала<delimiter>На зиму повезти дочку.<delimiter>І Таня мліє від турботи.<delimiter>На осуд світської пишноти<delimiter>Провінціальний лад і стрій<delimiter>Явити дівчині сільській,<delimiter>І запізнілі вже убори,<delimiter>І запізнілий склад речей;<delimiter>Московських франтів і цірцей<delimiter>Зустріть насмішкуваті зори!..<delimiter>О страх! Ні, краще в глушині,<delimiter>В лісах промарнувати дні.
<h1>XXVIII</h1>
Тепер, прокинувшись зарання,<delimiter>Біжить сама-вона в поля,<delimiter>І не таїть замилування,<delimiter>І потихеньку промовля:<delimiter>«Прощайте, тіняві долини,<delimiter>І ви, знайомі верховини,<delimiter>І ви, знайомі дерева!<delimiter>Прощай, красо небес жива,<delimiter>Прощай, жива моя природо!<delimiter>Міняю тишу милих дум<delimiter>На блискотливий, марний шум!<delimiter>Прощай і ти, моя свободо!<delimiter>Куди, до чого лину я?<delimiter>Що доля вирекла моя?»
<h1>XXIX</h1>
Проходки довшають дедалі.<delimiter>Тепер то пагорб, то струмок,<delimiter>Раніш без погляду зосталі,<delimiter>В ній будять тихий рій думок.<delimiter>Вона, як з друзями, з братами,<delimiter>З гаями рідними, з лугами<delimiter>Приходить ніжно розмовлять.<delimiter>Та літа красні дні летять,<delimiter>І осінь злото розсипає.<delimiter>Природа трепетна, сумна,<delimiter>Неначе жертва осяйна…<delimiter>Аж північ хмари наганяє,<delimiter>Завила враз, — і от сама<delimiter>Йде чародійниця-зима.
<h1>XXX</h1>
Прийшла, розсипалась; жмутками<delimiter>Повисла на гіллі дубів,<delimiter>Лягла хвилястими ковдрами<delimiter>У полі, навкруги горбів;<delimiter>Зрівняла береги з рікою<delimiter>Розпушеною пеленою;<delimiter>Блищить мороз. І раді ми<delimiter>З цих жартів матінки зими.<delimiter>Не раде їй лиш серце Тані.<delimiter>Вона не йде її стрічать,<delimiter>Морозну куряву вдихать<delimiter>І першим снігом на світанні<delimiter>Обличчя, груди, плечі вмить;<delimiter>Зимова путь її страшить.
<h1>XXXI</h1>
Давно пора вже від’їздити,<delimiter>Минувся і останній строк;<delimiter>Вже верх новий давно прибитий<delimiter>До рідко вживаних санок.<delimiter>Обоз домашній, три кибитки,<delimiter>Везуть домашні всі пожитки,<delimiter>Каструлі, дзиґлики, скриньки,<delimiter>Гриби, варення, сінники,<delimiter>Перини та клітки з півнями,<delimiter>Горшки, миски et cetera,<delimiter>Ну, безліч різного добра.<delimiter>Зібралась челядь і сльозами<delimiter>Майбутню окропляє путь;<delimiter>От вісімнадцять шкап ведуть,
<h1>XXXII</h1>
В боярські сани запрягають,<delimiter>Сніданок варять кухарі,<delimiter>З верхом кибитки накладають;<delimiter>Сварки і гомін на дворі.<delimiter>На шкапі, миршавій, кудлатій,<delimiter>Сидить форейтор бородатий.<delimiter>Всі слуги збіглись до воріт<delimiter>Панів проводити у світ.<delimiter>От сіли, і під крик стокротний<delimiter>Дідівські поповзли санки.<delimiter>«Прощайте, затишні кутки!<delimiter>Прощай, притулку мій самотній!<delimiter>Чи ще побачимось колись?» —<delimiter>І сльози в Тані полились.
<h1>XXXIII</h1>
Коли освіті добродійній<delimiter>Ми більше відведем границь,<delimiter>То з часом (висновки надійні<delimiter>Із мудро складених таблиць —<delimiter>Літ за п’ятсот) дороги, певно,<delimiter>Налагодить Росія ревно:<delimiter>Шосейний переріже шлях<delimiter>Її в найдальших напрямках,<delimiter>Мости чавунною дугою<delimiter>Окриють вод блакитний шир,<delimiter>Розриємо підніжжя гір;<delimiter>Пройдем зухвало під водою,<delimiter>І заведе хрещений мир<delimiter>На кожній станції трактир.
<h1>XXXIV</h1>
Тепер нема цього нітрохи42,<delimiter>Мости занедбані гниють,<delimiter>Блощиці в станціях та блохи<delimiter>Заснути людям не дають;<delimiter>У хаті, завсігди холодній,<delimiter>Високомовний, та голодний<delimiter>На показ прейскурант висить,<delimiter>Щоб апетит лише дражнить,<delimiter>І повагом сільські циклопи<delimiter>З напівзотлілим фартухом<delimiter>Лікують руським молотком<delimiter>Легенькі вироби Європи<delimiter>І славлять бога, що завів<delimiter>Дороги з безліччю ровів.
<h1>XXXV</h1>
Зате в зимові дні холодні<delimiter>Їзда нам серце веселить;<delimiter>Як вірш без думки в пісні модній,<delimiter>Гладкий усюди шлях лежить.<delimiter>Моторні в нас автомедони,<delimiter>Стомити важко наших коней,<delimiter>І верстви через гори й діл<delimiter>Мелькають, ніби частокіл43.<delimiter>Та Ларіна, щоб не платити<delimiter>Прогонів, надто дорогих,<delimiter>На шкапах їхала своїх,<delimiter>І дівчина могла зажити<delimiter>Нудьги дорожньої до дна:<delimiter>Сім день промучилась вона.
<h1>XXXVI</h1>
Та вже близенько. Перед ними<delimiter>Білокамінної Москви,<delimiter>Як жар, хрестами золотими<delimiter>Старі поблискують церкви.<delimiter>Ах, друзі! З радістю якою<delimiter>Побачив я перед собою<delimiter>Півколо кам’яних домів,<delimiter>Церков, чертогів і садів!<delimiter>Як часто у гіркій розлуці,<delimiter>Печаль стрічаючи нову,<delimiter>Я думав потай про Москву!..<delimiter>Москва… О, скільки в цьому звуці<delimiter>Для серця руського злилось!<delimiter>О, скільки спогадів зійшлось!
<h1>XXXVII</h1>
Ось гай розрісся кучерявий,<delimiter>Петровський замок свій фронтон<delimiter>Над ним підносить, гідний слави.<delimiter>Даремно ждав Наполеон,<delimiter>Сп’янілий від бряжчання криці,<delimiter>Коліноклонної столиці<delimiter>З ключами древнього Кремля;<delimiter>Ні, не пішла Москва моя<delimiter>З похиленою головою.<delimiter>Не свято, не гостинний дар —<delimiter>Вона готовила пожар<delimiter>Нетерпеливому герою.<delimiter>Відсіль, забувши лік годин,<delimiter>Дивився на пожежу він.
<h1>XXXVIII</h1>
Прощай, старої свідку слави,<delimiter>Петровський замку. Ну! Не стій.<delimiter>Вперед! Уже стовпи застави<delimiter>Біліють; от і по Тверській<delimiter>Провінціальний повіз мчиться.<delimiter>Мелькають скрізь баби, крамниці,<delimiter>Будки, хлоп’ята, ліхтарі,<delimiter>Двірці, сади, монастирі,<delimiter>Бухарці, візники, городи,<delimiter>Купці, халупи, мужики,<delimiter>Бульвари, башти, козаки,<delimiter>Аптеки, магазини моди,<delimiter>Леви камінні при домах<delimiter>І зграї галок на хрестах.
<h1>XXXIX. ХL</h1>
Отож добрались до притулку,<delimiter>Проїхавши чималий світ;<delimiter>Близ Харитонія в завулку<delimiter>Звернули сани до воріт<delimiter>Старого дому. Без пишноти<delimiter>Живе тут хора на сухоти<delimiter>Московська тітка. До дверей<delimiter>Біжить, стрічаючи гостей,<delimiter>Старий слуга старої пані,<delimiter>В подертім каптані калмик.<delimiter>Лунає привітальний крик<delimiter>Княжни на ветхому дивані.<delimiter>З плачем старенькі обнялись,<delimiter>І речі бистрі полились.
<h1>ХLI</h1>
«Княжно, mon ange!» — «Pachette!» — «Аліно!»<delimiter>«Ну, хто б подумав?» — «Як давно!»<delimiter>«Надовго? Серденько! Кузино!<delimiter>Сідай — та дивно ж як воно!<delimiter>Їй-богу, сцена із романа…»<delimiter>«А це дочка моя, Татьяна».<delimiter>«Ах, і не віриться мені —<delimiter>Немов я все це бачу в сні…<delimiter>А пам’ятаєш Грандісона?»<delimiter>«Як, Грандісон?.. а, Грандісон!<delimiter>Та де ж він? Все неначе сон!»<delimiter>«В Москві, неподаль Симеона;<delimiter>Кутю таки у мене їв;<delimiter>Недавно сина він женив.
<h1>ХLII</h1>
А той… та все пізніш розкажем…<delimiter>Гаразд? Усій її рідні<delimiter>Ми Таню завтра ж і покажем,<delimiter>Шкода, несила вже мені,—<delimiter>Ох, волочу насилу ноги!<delimiter>Та ви замучені з дороги,<delimiter>Ходімо разом одпочить,<delimiter>Зморилась… в грудях так болить…<delimiter>Нелегко нині вже й радіти,<delimiter>Отак, голубонько моя…<delimiter>Вже ні на що не здатна я…<delimiter>Старому гидко в світі жити…»<delimiter>І тут, з утомою в очах,<delimiter>Закашлялась вона в сльозах.
<h1>XLIII</h1>
Татьяні серце зворушила<delimiter>Ласкавість хорої; та їй<delimiter>Нова домівка все ж немила,<delimiter>Самотній мрійниці сільській.<delimiter>Під шовком ніжної запони<delimiter>Вона в солодкім сні не тоне,<delimiter>І рано-вранці передзвін,<delimiter>Предтеча трудових годин,<delimiter>Її з постелі підіймає.<delimiter>Сідає Таня край вікна.<delimiter>Поволі дніє; та вона<delimiter>Ланів дідизних не вбачає;<delimiter>Сіріють тільки крізь туман<delimiter>Конюшня, кухня та паркан.
<h1>ХLIV</h1>
І от від ранку аж до ночі<delimiter>Татьяну возять там і там,<delimiter>Щоб лінощі її дівочі<delimiter>Явить бабусям та дідам.<delimiter>Куди лиш повіз їх прибуде —<delimiter>Ласкаві зустрічі усюди,<delimiter>Хліб-сіль, розмова гомінка.<delimiter>«Велика Таня вже яка!<delimiter>Чи я ж давно тебе хрестила?<delimiter>— А я за уші наскубла!<delimiter>— А я медяника дала!<delimiter>— А я так на руках носила!»<delimiter>І хором сиві гомонять:<delimiter>«Ох, як же то роки летять!»
<h1>ХLV</h1>
Та в них не видно переміни;<delimiter>Усе в них на старий взірець:<delimiter>У тітоньки княжни Поліни<delimiter>Той самий тюлевий чепець;<delimiter>Все білиться Лукер’я Львівна,<delimiter>І бреше все Любов Петрівна,<delimiter>Іван Петрович все дурний,<delimiter>Семен Петрович все скупий,<delimiter>В Авдотьї Карпівни від шлюбу<delimiter>Той самий друг, мосьс Фінмуш,<delimiter>Той самий шпіц, той самий муж;<delimiter>А він все член ретельний клубу,<delimiter>Глухий і смирний жінчин гість,<delimiter>За двох так само п’є та їсть.
<h1>ХLVI</h1>
Їх дочки Таню обнімають.<delimiter>Розквітлі грації Москви<delimiter>Спочатку мовчки оглядають<delimiter>Татьяну з ніг до голови;<delimiter>Вона здається їм чудною,<delimiter>Худою надто та блідою,<delimiter>Провінціального взірця,<delimiter>А втім, гарненькою з лиця;<delimiter>Тоді, скорившися природі,<delimiter>До себе приязно ведуть,<delimiter>Цілують, серденьком зовуть,<delimiter>І роблять зачіску по моді,<delimiter>І ніжно повіряють їй<delimiter>Дівочих таємниці мрій,
<h1>XLVII</h1>
Секрети юного кохання,<delimiter>Надії, пустощі дрібні.<delimiter>Скрашає їхнє лепетання<delimiter>Легенька домішка брехні.<delimiter>Тоді, в одплату за довіру,<delimiter>І Таню просять душу щиру<delimiter>Одкрити без вагання їм.<delimiter>А Таня, наче в сні чуднім,<delimiter>Думками десь далеко лине,<delimiter>Не розуміє їхніх слів,<delimiter>І тайну власних почуттів,<delimiter>Страждань і щастя скарб єдиний<delimiter>У серці криючи своїм,<delimiter>Його не ділить ані з ким.
<h1>XLVIII</h1>
Татьяна слухає в вітальні<delimiter>Гостей розмови голосні,<delimiter>Та все слова такі загальні,<delimiter>Такі утерті та нудні;<delimiter>Нема ні серця, ні уяви,<delimiter>Усе байдуже, нецікаве,<delimiter>І навіть наклепи у них<delimiter>Чуттів позбавлені живих.<delimiter>Шкода вже й розуму шукати,<delimiter>Не те що там великих дум;<delimiter>Не посміхнеться томний ум,<delimiter>Не вгріє серця й жарт крилатий.<delimiter>Бо й дурощів смішних нема<delimiter>В цім панстві, де нудьга сама!
<h1>ХLIХ</h1>
Архівні юнаки юрбою<delimiter>На Таню споважна зорять<delimiter>І неприхильно між собою<delimiter>Про неї стиха гомонять;<delimiter>Один якийсь блазнюк печальний<delimiter>В ній бачить образ ідеальний<delimiter>І потай в метушні людській<delimiter>Елегію складає їй.<delimiter>Якось у тітоньки нудної<delimiter>До неї Вяземський підсів<delimiter>І зацікавити зумів.<delimiter>Про ймення панночки нової,<delimiter>Свій поправляючи парик,<delimiter>Тоді питається старик.
<h1>L</h1>
А там, де Мельпомена виє<delimiter>Протяжним голосом своїм,<delimiter>Де плащ мішурний багрянів<delimiter>Перед збіговищем людським,<delimiter>Де тихо Талія дрімає<delimiter>І на плескання не зважає,<delimiter>Де Терпсіхорі лиш одній<delimiter>Глядач дивує молодий<delimiter>(Про це ви спомин бережете,<delimiter>Як я, панове, бережу),—<delimiter>На дівчину, усім чужу,<delimiter>Не поверталися лорнети<delimiter>Ревнивих паній і знавців<delimiter>Із лож блискучих та з рядів.
<h1>LI</h1>
Її привозять і в зібрання.<delimiter>Задуха, гомін, шум і сміх,<delimiter>Музики грім, свічок блищання,<delimiter>Мелькання, вихор пар легких,<delimiter>Красунь прозорчасті убори,<delimiter>Людьми ущерть залиті хори,<delimiter>Півколо панночок і дам,—<delimiter>Усе вражає очі там.<delimiter>Тут франти появляють чари —<delimiter>Своє нахабство, свій жилет<delimiter>І неуважний свій лорнет.<delimiter>Сюди відпущені гусари<delimiter>Спішать прибути, прогриміть,<delimiter>Заполонить і полетіть.
<h1>LII</h1>
Зірок багато єсть у ночі,<delimiter>Багата на красунь Москва,<delimiter>Але найбільше вабить очі<delimiter>Сріблиста зірка ранкова.<delimiter>Але вона, перед котрою<delimiter>Я мовкну з лірою дзвінкою,<delimiter>Зорею ранньою, ясна,<delimiter>Блищить серед красунь одна.<delimiter>Як по-небесному гордливо<delimiter>Землі торкається вона!<delimiter>Як від грудей пашить весна!<delimiter>Як очі дивляться томливо!..<delimiter>Та годі, годі; перестань:<delimiter>Ти заплатив безумству дань.
<h1>LIII</h1>
Шум, метушіння, сміх, уклони,<delimiter>Галоп, мазурка, вальс… А там,<delimiter>Між двох тіток, біля колони,<delimiter>Чужа усім людським очам,<delimiter>Татьяна дивиться й не бачить,<delimiter>Що серцю суєта ця значить!<delimiter>Їй душно тут… Вона в думках<delimiter>Перелітає по полях<delimiter>Туди, де бідні поселяни,<delimiter>Де самотинності куток,<delimiter>Де світлий котиться струмок,<delimiter>Де квіти, де її романи,<delimiter>Де в тінях липових алей<delimiter>Ввижався він у тьмі ночей.
<h1>LIV</h1>
Так мисль її далеко бродить:<delimiter>Забуто й світ, і пишний бал;<delimiter>Очей тим часом не відводить<delimiter>Якийсь од неї генерал.<delimiter>Лукаво тітоньки моргнули<delimiter>І ліктем Таню підштовхнули,<delimiter>І кожна прошептала їй:<delimiter>«Ліворуч подивись мерщій!»<delimiter>«Ліворуч? Де? А що там саме?»<delimiter>«Та що вже є, туди поглянь ..<delimiter>Он, недалечко тих-от пань…<delimiter>Там поруч двоє з орденами…<delimiter>Недавно увійшов він в зал…»<delimiter>«Хто — він? товстий той генерал?»
<h1>LV</h1>
Тут переможниці Татьяні<delimiter>Ми поздоровлення складім<delimiter>І знов ходу свою в романі<delimiter>На путь колишню повернім…<delimiter>До речі, тут сказати маю:<delimiter>Про друга юного співаю<delimiter>І дивину його химер.<delimiter>Благослови ж мене тепер,<delimiter>О музо епосу висока!<delimiter>І, з вірним посохом в руці,<delimiter>Не дай зійти на манівці.<delimiter>Доволі! Скінчена морока!<delimiter>Віддав я класицизму честь,—<delimiter>Хоч пізно трохи, заспів єсть.
<h1>Глава восьма</h1>
<i>Fare thee well, and if for ever,<delimiter>Still for ever, fare thee well.</i><delimiter>Byron
<h1>I</h1>
В ті дні, коли в садах Ліцея<delimiter>Я безтурботно розцвітав,<delimiter>Читав охоче Апулея,<delimiter>А Ціцерона не читав,<delimiter>В ті дні, при співах лебединих,<delimiter>В повитих тайною долинах,<delimiter>Край вод прозорчастих мені<delimiter>З’явилась муза навесні.<delimiter>В студентській келії проміння<delimiter>Враз засіяло: муза в ній<delimiter>Відкрила юний бенкет свій,<delimiter>Забави вславила дитинні,<delimiter>Діла славетні давнини<delimiter>І серця трепетного сни.
<h1>II</h1>
І світ зустрів її зичливий;<delimiter>Нас перший успіх окрилив;<delimiter>Помітив нас Державін сивий<delimiter>І край труни благословив.<delimiter>……………………………………
<h1>III</h1>
І я, закон єдиний мавши,<delimiter>Примхливу волю почуттів,<delimiter>З юрбою мислі поділявши,<delimiter>Я музу пустотливу ввів<delimiter>На бенкет, в шум сперечок вічних,<delimiter>Грозу дозорів опівнічних;<delimiter>І їм веселої пори<delimiter>Вона несла свої дари<delimiter>І, як вакханочка, сміялась,<delimiter>Гучний вела при чаші спів,<delimiter>І молодь одлетілих днів<delimiter>До неї палко залицялась,<delimiter>А я пишався, що знайшов<delimiter>Такої подруги любов.
<h1>IV</h1>
Та присудила доля мстива<delimiter>Мені вигнання — муза вслід.<delimiter>Не раз, було, ласкава діва,<delimiter>Німотний ділячи похід,<delimiter>Мене таємно чарувала!<delimiter>Не раз вона зо мною мчала<delimiter>Вночі, в кавказькій стороні,<delimiter>Немов Ленора, на коні!<delimiter>Не раз на берегах Тавріди<delimiter>Вона мене у тьмі нічній<delimiter>Водила слухать шум морський,<delimiter>Немовчний шепіт Нереїди,<delimiter>Глибокий, вічний шум валів,<delimiter>Прославний гімн отцю світів.
<h1>V</h1>
І, занедбавши гомін дальній<delimiter>Столичних бенкетів і втіх,<delimiter>В глухій Молдавії печальній<delimiter>По вбогих шатрах кочових<delimiter>Вона зо мною гостювала,<delimiter>І серед диких дика стала,<delimiter>Забула мову там богів,<delimiter>На степовий змінивши спів,<delimiter>На дивний звук чужого слова…<delimiter>Та все змінилося по тім,<delimiter>І от вона в саду моїм —<delimiter>Журлива панна повітова,<delimiter>З сумною думою в очах,<delimiter>З французьким томиком в руках.
<h1>VI</h1>
Тепер веду я музу вперше<delimiter>На світський раут гомінкий44;<delimiter>В ревнивім остраху завмерши,<delimiter>Дивлюсь на чар її сільський.<delimiter>Крізь ряд тісний аристократів,<delimiter>Військових франтів, дипломатів<delimiter>І гордих дам пливе вона;<delimiter>От сіла й стежить, мовчазна,<delimiter>За блискотливою юрбою,<delimiter>Мельканням суконь і речей,<delimiter>Ходою вільною гостей<delimiter>Перед хазяйкою стрункою,<delimiter>Живими рамами мужчин<delimiter>Круг дам, немов округ картин.
<h1>VII</h1>
Їй до вподоби лад бадьорий<delimiter>Олігархічних вільних слів,<delimiter>І холод гордощів суворий,<delimiter>І суміш років та чинів.<delimiter>Та хто ж ото в юрбі шумливій<delimiter>Стоїть, туманний, мовчазливий?<delimiter>Для всіх здається він чужим.<delimiter>Мигтять обличчя перед ним,<delimiter>Як надокучні сни щоденні.<delimiter>Чи сплін, чи самолюбства біль<delimiter>На цім обличчі? Як, відкіль?<delimiter>Хто він такий? Невже Євгеній?<delimiter>Невже це він?.. Так, справді він.<delimiter>— Давно прибув з чужих країн?
<h1>VIII</h1>
Той самий він, чи вгамувався?<delimiter>Чи грає й досі дивака?<delimiter>Яких іще там рис набрався?<delimiter>Чи переміна з ним яка?<delimiter>Чим нині з’явиться? Мельмотом,<delimiter>Космополітом, патріотом,<delimiter>Гарольдом, квакером, чи знов<delimiter>Ще іншу маску він знайшов,<delimiter>Чи буде так собі людина,<delimiter>Як от, приміром, ви та я?<delimiter>Принаймні думка ось моя:<delimiter>Набридла мода старовинна<delimiter>І всі ті вибрики смішні…<delimiter>— Знайомі ви? — І так, і ні.
<h1>IX</h1>
— Чому ж бо так ви неласкаво<delimiter>Про нього мислите, скажіть?<delimiter>Чи не тому, що без угаву<delimiter>Ми звикли все і всіх судить,<delimiter>Що сміливість душі палкої<delimiter>Для себелюбності дрібної<delimiter>Образлива або смішна,<delimiter>Що вільна думка нам страшна,<delimiter>Що надто часто ми розмови<delimiter>Ладні вважати за діла,<delimiter>Що дурість легковажна й зла,<delimiter>Що розум наш — пустоголовий<delimiter>І що нікчемність лиш одна<delimiter>По зросту нам і не чудна?
<h1>X</h1>
Блажен, хто в юності був юний,<delimiter>Блажен, хто в слушний час дозрів,<delimiter>Хто несподіванки фортуни<delimiter>З літами стерпіти зумів;<delimiter>Хто в сни химерні не вдавався,<delimiter>Хто з черню світською братався,<delimiter>Хто в двадцять літ бенкетував,<delimiter>А в тридцять — посаг добрий взяв;<delimiter>Хто в п’ятдесят боргів позбувся,<delimiter>Приватні й інші заплатив;<delimiter>Хто слави, грошей і чинів<delimiter>Спокійно, повагом добувся,<delimiter>Про кого казано весь вік:<delimiter>N. N. прекрасний чоловік.
<h1>XI</h1>
Та сумно, що, як привид милий,<delimiter>Минулась молодість ясна,<delimiter>Що ми всякчас її дурили,<delimiter>Що зрадила і нас вона;<delimiter>Що наші смілі сподівання,<delimiter>Що наші світлі поривання<delimiter>Зотліли рано, за весни,<delimiter>Мов листя мокре восени.<delimiter>Нестерпно, як перед тобою<delimiter>Самих обідів довгий ряд,<delimiter>А все життя — немов обряд,<delimiter>І ти статечно за юрбою<delimiter>Ідеш, чужий її думкам<delimiter>І дріб’язковим почуттям.
<h1>XII</h1>
У гаморі людського суду<delimiter>Нестерпно (річ ясна така)<delimiter>Серед розсудливого люду<delimiter>Придбати славу дивака,<delimiter>Безумця, гідного покари,<delimiter>Чи сатанічної почвари,<delimiter>Чи навіть демона мого.<delimiter>Онєгін (знов черга його),<delimiter>Убивши друга на дуелі,<delimiter>Доживши марно, без трудів<delimiter>До двадцяти шести років,<delimiter>Літа пройшовши невеселі<delimiter>Без служби, без жони, без діл,<delimiter>Не знав, де діти решту сил.
<h1>XIII</h1>
Заволоділа ним рухливість,<delimiter>Жага небачених країв<delimiter>(Болюча, визнаймо, властивість,<delimiter>Свідомий хрест одинаків).<delimiter>Покинув він спадкові ниви,<delimiter>Дібровний морок мовчазливий,<delimiter>Де тінь скривавлена за ним<delimiter>Ходила з присудом німим,<delimiter>І подорож почав без цілі<delimiter>В якімсь тривожнім почутті;<delimiter>Та, як і все у цім житті,<delimiter>І мандри стали вже немилі;<delimiter>Отож прибув оригінал,<delimiter>Як Чацький, з корабля на бал.
<h1>XIV</h1>
Нараз усі захвилювались,<delimiter>Шептання виповнило зал…<delimiter>До господині наближались<delimiter>У парі дама й генерал.<delimiter>Була вона не гомінлива,<delimiter>І не холодна, й не кваплива,<delimiter>Без гри зухвалої в очах,<delimiter>Без нарочитості в речах,<delimiter>Без тих-от витівок манірних,<delimiter>Без мавпування рис чужих…<delimiter>Вона була з-поміж усіх<delimiter>Зразком усіх чеснот добірних,<delimiter>Du comme il faut…[* Доброго тону, доброго смаку… (франц.).— Ред.] (Даруй, Шишков:<delimiter>Російських слів я не знайшов).
<h1>XV</h1>
До неї тислись дами ближче,<delimiter>Бабусі посміхались їй;<delimiter>Мужчини кланялися нижче,<delimiter>Ловили зір її ясний,<delimiter>Панни проходили тихіше,<delimiter>І задирав за всіх пишніше<delimiter>І носа, й плечі генерал,<delimiter>Що з нею увійшов на бал.<delimiter>Ніхто б не міг її назвати<delimiter>Прекрасною; а водночас<delimiter>Ніхто б не зважився із нас<delimiter>Отих прикмет у ній шукати,<delimiter>Що світський Лондон недарма<delimiter>Взиває vulgar[* Вульгарніш (англ.).— Ред.]. (Сил нема…
<h1>XVI</h1>
Люблю я дуже це от слово,<delimiter>Та сил нема його віддать;<delimiter>У нас воно лунає ново,<delimiter>І хто зна, чи йому лунать.<delimiter>Воно б годилось в епіграму…)<delimiter>Та далі річ про нашу даму.<delimiter>В красі байдужній край стола<delimiter>Вона розмову почала<delimiter>Із Ніночкою Веронською,<delimiter>Із Клеопатрою Неви.<delimiter>Напевне, згодилися б ви,<delimiter>Що Ніна зимною красою<delimiter>Її затьмарить не могла,<delimiter>Хоч і затьмарлива була.
<h1>XVII</h1>
«Невже ж то,— думає Євгеній: —<delimiter>Невже вона? Та справді… Ні…<delimiter>Як! Зро́сла в тиші староденній…»<delimiter>І свій лорнет у метушні<delimiter>Він обертає знову й знову<delimiter>На ту, чию ходу і мову,<delimiter>Чиє лице немовби знав»<delimiter>«Ти б, князю, часом не сказав,<delimiter>Хто то в береті малиновім<delimiter>З послом іспанським там сидить?»<delimiter>Князь усміхнувся мимохіть;<delimiter>«Ага! Зустрітися б давно вам!<delimiter>Стривай, вас познайомлю я».<delimiter>«Та хто ж вона?» — «Жона моя».
<h1>XVIII</h1>
«То ти жонатий? Річ неждана!<delimiter>Давно?» — «Та близько двох років».<delimiter>«Хто жінка?» — «Ларіна».<delimiter>«Татьяна?»<delimiter>«Знайома?» — «Я в сусідстві жив».<delimiter>«О, то ходімо ж!» — Князь підходить<delimiter>І до дружини він підводить<delimiter>Під руку родича свого.<delimiter>Княгиня, вбачивши його,<delimiter>Відчула дивне хвилювання,<delimiter>Повита трепетом палким,<delimiter>Та жодним поглядом своїм<delimiter>Не виявила почування:<delimiter>Зберігся в неї рівний тон,<delimiter>Смаку хорошого закон.
<h1>XIX</h1>
Їй-богу, так! І не здригнулась,<delimiter>Не стала рада, ні сумна…<delimiter>Брова — і то не ворухнулась,<delimiter>Не стисла навіть уст вона.<delimiter>Було її обличчя знане,<delimiter>Але від давньої Татьяни<delimiter>Не залишилось і слідів.<delimiter>Зайти в розмову він хотів<delimiter>І — і не міг. Вона спитала,<delimiter>Чи він давно прибув, чи ні,<delimiter>Чи був у рідній стороні;<delimiter>Тоді поглянула, недбала,<delimiter>На мужа — і майнула вмить…<delimiter>Немов прикутий він стоїть.
<h1>XX</h1>
Невже та сама це Татьяна,<delimiter>Кому в недавні дні оті,<delimiter>В початку нашого романа,<delimiter>В глухій, далекій самоті,<delimiter>Обравши путь добролюбиву,<delimiter>Читав він проповідь зичливу,<delimiter>Та, від якої він листа<delimiter>І досі інколи чита,<delimiter>Де все одверте, все на волі,<delimiter>Та дівчинка… Чи це вві сні?..<delimiter>Та дівчинка, кого в ті дні<delimiter>Зневажив він в смиренній долі,—<delimiter>Невже вона була це з ним,<delimiter>Спокоєм дивна чарівним?
<h1>XXI</h1>
Він їде з рауту тісного,<delimiter>У думи вдавшися чудні.<delimiter>То сум, то мрії серце в нього<delimiter>Тривожать у спізнілім сні.<delimiter>Прокинувся; слуга приносить<delimiter>Листа: князь N. уклінно просить<delimiter>Його на вечір. «Боже мій!<delimiter>До неї! — Буду!» — і мерщій<delimiter>Він пише відповідь квапливу.<delimiter>Що з ним? Немов мана якась!<delimiter>Що за тривога полилась<delimiter>У душу зимну та ліниву?<delimiter>Досада? Гордощі? Чи знов<delimiter>Турбота юності — любов?
<h1>XXII</h1>
Онєгін лічить знов години<delimiter>І вечора тривожно жде.<delimiter>Та от десяту б’є; він лине,<delimiter>Летить по сходах, а не йде,<delimiter>І тихо до княгині входить;<delimiter>Татьяну він саму знаходить,<delimiter>І мовчки декілька хвилин<delimiter>Вони сидять. Німує він,<delimiter>Собі дивуючись. Похмурий,<delimiter>Ніяковий, найти слова<delimiter>Він не уміє. Голова<delimiter>Думок ховає натиск бурний.<delimiter>Уперто він зорить: вона<delimiter>Сидить спокійна і ясна.
<h1>XXIII</h1>
Приходить муж. Він уриває<delimiter>Цей неприємний tête-à-tête[* Розмова сам на сам (франц.).— Ред.].<delimiter>З Онєгіним він починає<delimiter>Якийсь пригадувать бенкет.<delimiter>Вони сміються. Входять гості.<delimiter>От сіль їдка тонкої злості<delimiter>Розмову приправляє їм.<delimiter>У тому гомоні легкім<delimiter>Не почувалось ошуканства,<delimiter>З манірним і пустим лицем,<delimiter>Торкалися поважних тем,<delimiter>Без вічних істин, без педантства,<delimiter>І вільність не здавалась там<delimiter>Страшною нічиїм ушам.
<h1>XXIV</h1>
Тут був, одначе, цвіт столиці,<delimiter>І знать, і модності зразки,<delimiter>І кілька дурнів, як годиться,<delimiter>І всюдисущі диваки;<delimiter>Були там досить літні дами<delimiter>В чіпцях, із пишними квітками;<delimiter>Панянок декілька було.<delimiter>Що гордо хмурили чоло;<delimiter>Тут був посол, що з розумінням<delimiter>Про речі говорив значні;<delimiter>Був у пахучій сивині<delimiter>Старик, що в дусі старовиннім<delimiter>Дотепно й тонко жартував.<delimiter>Наш вік од цього вже відстав.
<h1>XXV</h1>
Був епіграм збирач завзятий,<delimiter>Сердитий на усе й на всіх:<delimiter>На те, що чай холоднуватий,<delimiter>На дамські зачіски, на сміх,<delimiter>На згадку про роман туманний,<delimiter>На вензель, двом сестрицям даний,<delimiter>На зміст журналів, на війну,<delimiter>На сніг і на свою жону.<delimiter>……………………………………
<h1>XXVI</h1>
Тут був Проласов, між знайомих<delimiter>Низької підлості взірець,<delimiter>Що притупив по всіх альбомах,<delimiter>St.-Priest, тонкий твій олівець;<delimiter>В дверях стояв диктатор бальний,<delimiter>Немов малюночок журнальний,<delimiter>Рум’яний вербний херувим,<delimiter>З лицем недвижним і німим,<delimiter>І, геть засушений крохмалем,<delimiter>Чужих країв нахабний птах<delimiter>Будив усмішку на устах<delimiter>Величним рухом, надто дбалим,—<delimiter>І всі, ззирнувшися, йому<delimiter>Оцінку склали тим німу.
<h1>XXVII</h1>
Але Онєгіна манила<delimiter>Татьяна вечір весь одна,<delimiter>Не давня дівчинка несміла,<delimiter>На вдачу проста і сумна,<delimiter>А можновладна ця княгиня,<delimiter>А неприступна ця богиня<delimiter>Пишновеличної Неви.<delimiter>О люди! Всі на вдачу ви,<delimiter>Як ваша прабабуся Єва:<delimiter>Що дане вам — не вабить вас;<delimiter>Лукавий змій зове всякчас<delimiter>До забороненого древа:<delimiter>Вам яблук звідти подавай,<delimiter>Без цього вам і рай — не рай.
<h1>XXVIII</h1>
Як відмінилася Татьяна!<delimiter>Як твердо в роль свою ввійшла!<delimiter>Як надокучливого сана<delimiter>Манери скоро прийняла!<delimiter>Хто б упізнав дівчатко миле<delimiter>У гордій цій, свідомій сили.<delimiter>Законодавиці балів?<delimiter>І він-бо серце їй палив!<delimiter>Вона про нього в пітьмі ночі,<delimiter>Коли не прилітав Морфей,<delimiter>Гадала потай від людей,<delimiter>На місяць томні звівши очі,<delimiter>І марила, що вдвох підуть<delimiter>Вони верстати скромну путь!
<h1>XXIX</h1>
Коханню кожен вік, підвладний;<delimiter>Але незайманим серцям<delimiter>Воно живлюще і відрадне,<delimiter>Як буря весняним полям:<delimiter>Дощами пристрасті їх миють,<delimiter>Вони оживлюються, спіють —<delimiter>І подих зрошує живий<delimiter>І цвіт, і овоч золотий.<delimiter>Та в віці пізньому, безплоднім,<delimiter>На повороті наших літ<delimiter>Любов кладе мертвотний слід:<delimiter>Так осінь повівом холодним<delimiter>В болото обертає луг<delimiter>І оголяє ліс навкруг.
<h1>XXX</h1>
Шкода й казати: наш Євгеній<delimiter>Татьяну любить, як дитя;<delimiter>В тривозі й ревності шаленій<delimiter>Він їй присвячує життя.<delimiter>Забувши розум, він щоранку<delimiter>Вбігає до скляного ґанку,<delimiter>Іде під накриттям склепінь;<delimiter>За нею всюди він, як тінь;<delimiter>Щасливий він, коли пухнатий<delimiter>Боа накине на плече,<delimiter>Руки діткнеться гаряче,<delimiter>Хустинку встигне їй подати<delimiter>Чи владним порухом очей<delimiter>Розсуне пишний полк ліврей.
<h1>XXXI</h1>
Вона його не помічає,<delimiter>Хоч би розпався він у прах.<delimiter>Спокійно вдома зустрічає,<delimiter>Слів зо три скаже у гостях,<delimiter>Уклоном часом тільки стріне,<delimiter>Не поговорить і хвилини:<delimiter>Кокетства в ній нема й сліда —<delimiter>Так вищий світ заповіда.<delimiter>Онєгін бліднуть починає,—<delimiter>Їй чи не видно, чи не жаль;<delimiter>Уже йому тяжка печаль,<delimiter>Либонь, сухоти навіває.<delimiter>Всі шлють його до лікарів,<delimiter>А ті — на води з цих країв.
<h1>XXXII</h1>
А він не їде; він зарані<delimiter>Ладен до прадідів писать,<delimiter>Що буде скоро; а Татьяні<delimiter>Хоч би там що (така їх стать);<delimiter>А він упертий, не здається,<delimiter>Іще надія в серці б’ється;<delimiter>Хоча недужий він, рука<delimiter>Перо за дужих двох стиска,<delimiter>Любовне пишучи визнання.<delimiter>Хоч у листах не без причин<delimiter>Користі мало бачив він,<delimiter>Та, видно, стерпіти страждання<delimiter>Євгеній більше сил не мав.<delimiter>От що княгині він писав.<delimiter>Лист Онєгіна до Татьяни<delimiter>Я знаю все: образить вас<delimiter>Моя печальна таємниця.<delimiter>Яким презирством загориться<delimiter>Ваш погляд, гордий повсякчас!<delimiter>Чого я хочу? І для чого<delimiter>Відкрию душу вам свою?<delimiter>Для сміху, може, ще й лихого,<delimiter>Я тільки привід подаю!<delimiter>Випадком вас колись зустрівши,<delimiter>В вас іскру ніжності вловивши,<delimiter>Я їй повірити не смів:<delimiter>Не дав зростати звичці любій;<delimiter>Свою набридлу волю в шлюбі<delimiter>Я втратити не захотів.<delimiter>Іще одно нас розлучило…<delimiter>Нещасна жертва, Ленський впав…<delimiter>І все, що серце полюбило,<delimiter>Від серця геть я відірвав;<delimiter>Чужий усім, на самотині<delimiter>Я думав: воля й супокій<delimiter>Замінять щастя. Боже мій!<delimiter>Як помиливсь, як мучусь нині!<delimiter>Ні, бачити щохвилі вас,<delimiter>Ходити вслід, як тінь незрима,<delimiter>Ваш усміх, погляд повсякчас<delimiter>Ловить жадібними очима,<delimiter>Ваш голос чути, розуміть<delimiter>Усю довершеність безкраю,<delimiter>У муках перед вами мліть,<delimiter>Блідніти й гаснуть… о мій раю!<delimiter>Та не для мене це: щомить<delimiter>Слідкую марно я за вами;<delimiter>Життя іде, життя летить,<delimiter>А я розтрачую без тями<delimiter>Від долі визначені дні.<delimiter>Вони вже й так тяжкі мені.<delimiter>Я знаю: довго не страждати,<delimiter>Земна кінчиться путь моя,<delimiter>Та мушу вранці певність мати,<delimiter>Що вас удень зустріну я…<delimiter>Боюсь: в мольбі моїй смиренній<delimiter>Побачить ваш суворий зір<delimiter>Підступні хитрощі мерзенні —<delimiter>І чую гнівний ваш докір.<delimiter>Коли б ви знали, як жахливо<delimiter>Таїти пристрасну любов,<delimiter>Палать — і розумом гнівливо<delimiter>Бентежну гамувати кров;<delimiter>Хотіть коліна вам обняти<delimiter>І, припадаючи до ніг,<delimiter>Мольби, признання виливати,<delimiter>Все, все, що висловити б міг,—<delimiter>А навіч холодом жорстоким<delimiter>І мову, й погляд повивать,<delimiter>Спокійно з вами розмовлять,<delimiter>Дивитися веселим оком!..<delimiter>Та годі вже: з собою сам<delimiter>Не встою більше в боротьбі я;<delimiter>Нехай мана — моя надія,<delimiter>Та віддаюсь на волю вам.
<h1>XXXIII</h1>
Вона мовчить. Послання друге,<delimiter>Послання третє — все дарма,<delimiter>Вона мовчить. Він, повен туги,<delimiter>В зібрання їде. Там сама<delimiter>Вона назустріч. Загадкова,<delimiter>Не промовляє ані слова.<delimiter>У! холодом яким страшним<delimiter>Ця постать віє перед ним!<delimiter>Мов заніміли, мов камінні,<delimiter>Її погордливі уста!<delimiter>Євгеній поглядом чита:<delimiter>Де жалощі, зніяковіння?<delimiter>Де сльози? Їх нема й слідів!<delimiter>На цім обличчі тільки гнів…
<h1>XXXIV</h1>
Та, може, острах потаємний,<delimiter>Щоб світ і муж не догадав<delimiter>Про той дівочий пал даремний,<delimiter>Про все, що лиш Онєгін знав…<delimiter>Надій нема! Він од’їжджає,<delimiter>Своє безумство проклинає,—<delimiter>І хоче знову, як колись,<delimiter>Життя шумливого зректись,<delimiter>І в кабінеті мовчазному<delimiter>Згадав він, як нудьга за ним<delimiter>Гонилась привидом грізним<delimiter>У світі шумному й пустому,<delimiter>За комір, бідного, взяла<delimiter>І в темний закут затягла.
<h1>XXXV</h1>
Він оддає без перебору<delimiter>Увагу Гіббону, Руссо,<delimiter>Манзоні, Гердеру, Шамфору,<delimiter>Madame de Staël, Біша, Тіссо,<delimiter>Скептичного читає Беля,<delimiter>Читає твори Фонтенеля,<delimiter>Читає й наших мудреців,<delimiter>Усе приймаючи без слів:<delimiter>І альманахи, і журнали,<delimiter>Що мудро вміють нас повчать,<delimiter>Де так тепер мене корять<delimiter>І де високі мадригали<delimiter>Стрічав недавно я собі:<delimiter>E sempre bene[* І що ж, чудово (італ.).— Ред.], далебі.
<h1>XXXVI</h1>
І що ж? Очима він читає,<delimiter>А думи линуть геть відтіль;<delimiter>Самотню душу огортав<delimiter>Солодких марев ніжний біль.<delimiter>Поміж рядками ненароком<delimiter>Духовним він читає оком<delimiter>Рядки незримі. Тільки їм<delimiter>Дається він єством усім.<delimiter>То нерозгадані подання<delimiter>Затьмареної давнини,<delimiter>Чудні, незрозумілі сни,<delimiter>Погрози темні, віщування,<delimiter>Чи казки таємничий зміст,<delimiter>Чи діви молодої лист.
<h1>XXXVII</h1>
І от поволі западає<delimiter>Він у бездумний тихий сон,<delimiter>Уява перед ним метає<delimiter>Свій різнобарвний фараон[* Фараон — гра в карти.— Ред.].<delimiter>То бачить він: юнак знайомий<delimiter>Лежить в заметі нерухомий,<delimiter>Немов заснув оце тепер,<delimiter>І чути голос: що ж? умер!<delimiter>То бачить ворогів отруйних,<delimiter>Наклепників, тхорів лихих,<delimiter>І коло зрадниць молодих,<delimiter>І лиця давніх друзів буйних,<delimiter>То дім сільський — і край вікна<delimiter>Сидить вона… і все вона!..
<h1>XXXVIII</h1>
Він так оддався цим тенетам,<delimiter>Що мало в безум не запав<delimiter>Чи навіть не зробивсь поетом…<delimiter>Ото б то нас обдарував!<delimiter>А справді: жертва магнетизму,<delimiter>Російських віршів механізму<delimiter>Він ледве не осяг в ті дні<delimiter>На диво дивнеє мені.<delimiter>Скидавсь він сильно на поета,<delimiter>Як при каміні сам один<delimiter>Курникав idol mio[* Мій кумир (італ.).— Ред.] він<delimiter>Або солодке Benedetta[* Благословенна (італ).— Ред.],<delimiter>І в полум’я, мов крізь туман,<delimiter>Ронив пантофлю чи роман.
<h1>XXXIX</h1>
Дні мчались; голубливим летом<delimiter>Тепло лилося крізь етер;<delimiter>І не зробився він поетом,<delimiter>Не збожеволів, не помер.<delimiter>Весна живить його; уперше,<delimiter>Покої замкнені відперши,<delimiter>Де зимував він, як бабак,<delimiter>Зрадівши з весняних ознак,<delimiter>Він ранком ясним виїжджає<delimiter>Прудкими кіньми на Неву.<delimiter>Кору стемнілу льодову<delimiter>Золотить сонце; струмінь грав<delimiter>Із-під забруднених снігів.<delimiter>Куди ж бо їхати велів
<h1>XL</h1>
Онєгін мій? Це діло знане,<delimiter>Ви угадали; справді так:<delimiter>До неї знову, до Татьяни,<delimiter>Наш непоправний мчить дивак.<delimiter>Ввіходить, на мерця похожий.<delimiter>Немає ні душі в прихожій.<delimiter>Він далі, двері відчинив<delimiter>Одні і другі. Що ж уздрів,<delimiter>Що сильно так його вражає?<delimiter>Княгиня перед ним одна,<delimiter>Сидить неприбрана, сумна,<delimiter>Листа задумано читає,<delimiter>І по лицю її стіка<delimiter>Гарячих, тихих сліз ріка.
<h1>XLI</h1>
Хто б сліз її на самотині<delimiter>В цю бистру мить не розгадав!<delimiter>Хто б Тані бідної в княгині,<delimiter>Смутної Тані не пізнав!<delimiter>Німий од каяття й тривоги,<delimiter>Упав Онєгін їй у ноги;<delimiter>Вона здригнулась і мовчить.<delimiter>І на Онєгіна зорить<delimiter>Без дивування і без гніву.<delimiter>Його пригаслий, тьмяний зір,<delimiter>Благання і німий докір<delimiter>Вона збагнула. Просту діву,<delimiter>Із серцем, повним давніх мрій,<delimiter>Скорбота воскресила в ній.
<h1>ХLІІ</h1>
Вона йому не каже встати,<delimiter>Очей не відведе своїх,<delimiter>Холодну руку відірвати<delimiter>Від уст не важиться палких…<delimiter>Куди вона душею лине?<delimiter>В мовчанні йдуть тяжкі хвилини<delimiter>І Таня стиха почала:<delimiter>«Доволі, встаньте. Мить зайшла<delimiter>Сказати все нелицемірно.<delimiter>Чи впам’ятку, Онєгін, вам,<delimiter>Як ми в алеї сам на сам<delimiter>Зустрілися, і так покірно<delimiter>Ваш осуд вислухала я?<delimiter>Настала ж і черга моя.
<h1>ХLIIІ</h1>
Була молодша я в ту пору,<delimiter>Здається, краща я була,<delimiter>Любила вас — та, крім докору,<delimiter>Що в серці вашому знайшла?<delimiter>Як говорили ви зо мною?<delimiter>Вам не була вже новиною<delimiter>Наївна дівчинки любов?<delimiter>І нині — боже! — стигне кров,<delimiter>Згадавши проповідь холодну<delimiter>І погляд зимний… Але вас<delimiter>Я не виную: ви в той час<delimiter>Поводилися благородно,<delimiter>Як справжній чесний чоловік:<delimiter>За це я вдячна вам повік…
<h1>ХLІV</h1>
Тоді — чи правда ж? — у пустині,<delimiter>Вам, вихованцеві Москви,<delimiter>Була не люба я… Та нині<delimiter>Чому так одмінились ви?<delimiter>Чому впадаєте за мною?<delimiter>Чи не тому, що між юрбою<delimiter>Ношу уславлене ім’я,<delimiter>Що княжий титул маю я?<delimiter>Що муж скалічений у бої,<delimiter>Що нас за те цінує двір?<delimiter>Тому, що людський поговір,<delimiter>Моєю втішений ганьбою,<delimiter>Вам славу міг би голосну<delimiter>Створити легко в мить одну?
<h1>ХLV</h1>
Я плачу… Як своєї Тані<delimiter>По цей ви не забули час,<delimiter>То вірте: краще б дорікання<delimiter>Тепер я прийняла від вас,<delimiter>Ніж порив пристрасті шалений,<delimiter>Такий образливий для мене,<delimiter>Ці сльози, ці палкі листи…<delimiter>Колись у грудях берегти<delimiter>Хоч теплий жаль могли ви потай<delimiter>До мрій невинних, молодих…<delimiter>А нині — що до ніг моїх<delimiter>Вас привело? Яка дрібнота!<delimiter>Як з вашим серцем і умом<delimiter>Буть почувань дрібних рабом?
<h1>ХLVІ</h1>
Весь пишний цвіт моєї долі,<delimiter>Життя гучного марний грім,<delimiter>Мій успіх у високім колі,<delimiter>Багаті учти, модний дім,—<delimiter>Що в них? Віддать могла б я радо<delimiter>Нікчемну розкіш маскараду,<delimiter>Увесь цей блиск, і шум, і чад<delimiter>За кілька книг, за дикий сад,<delimiter>За тишу закутка сільського,<delimiter>За ті місця, де стріла вас<delimiter>Я в юності своєї час,<delimiter>За цвинтар, де піднісся вбого<delimiter>Дубовий хрест між верховіть:<delimiter>Моя там няня бідна спить…
<h1>ХLVII</h1>
А щастя видилось безмежне<delimiter>Так близько!.. Та любов моя<delimiter>Розбилася. Необережний<delimiter>Зробила, може, вчинок я:<delimiter>Мене в тужливому риданні<delimiter>Благала мати; бідній Тані<delimiter>Були однакі всі шляхи.<delimiter>Я вийшла заміж. Без пихи<delimiter>Я вас прошу мене лишити.<delimiter>Я знаю: в вашім серці єсть<delimiter>І гордість, і справдешня честь.<delimiter>Я вас люблю (пощо таїти?),<delimiter>Та з ким я стала до вінця —<delimiter>Зостанусь вірна до кінця».
<h1>ХLVIII</h1>
Вона пішла. Євгеній хмурний<delimiter>Стоїть, немов ударив грім;<delimiter>Якої муки порив бурний<delimiter>Він в серці відчува своїм!<delimiter>Та враз остроги задзвеніли,<delimiter>І в час, Онєгіну немилий,<delimiter>Татьяни чоловік ввійшов.<delimiter>Тепер, читачу любий, знов<delimiter>З моїм героєм розлучімось<delimiter>Надовго… ба й навік… із ним<delimiter>Доволі ми шляхом одним<delimiter>Бродили в світі. Обіймімось,<delimiter>На берег вийшовши. Ура!<delimiter>Давно (чи правда ж бо?) пора!
<h1>ХLIХ</h1>
Хоч друг, хоч ворог ти, читачу,<delimiter>Та приязно розстатись нам<delimiter>Я зовсім перепон не бачу.<delimiter>Прощай. Хоч би з яким чуттям<delimiter>Шукав у строфах цих недбалих<delimiter>Ти шуму років одбуялих,<delimiter>А чи спочинку від трудів,<delimiter>Малюнків жвавих, гострих слів,<delimiter>Чи лиш помилок граматичних —<delimiter>Дай боже, щоб у книзі цій<delimiter>Для втіхи любої, для мрій,<delimiter>Для серця, для боїв критичних<delimiter>Ти хоч би крихту міг найти.<delimiter>Прощай. Прийшли ми до мети.
<h1>L</h1>
Прощай, мій вірний ідеале,<delimiter>І ти, супутнику чудний,<delimiter>І ти прощай, натхнення стале<delimiter>Труда малого. Чар живий,<delimiter>Поету щастя принесли ви:<delimiter>Забув я з вами світ бурхливий,<delimiter>До милих серцем говорив.<delimiter>Багато проминуло днів,<delimiter>Відколи молода Татьяна<delimiter>І мій герой у тьмянім сні<delimiter>Враз появилися мені,—<delimiter>І вільноплинного романа<delimiter>Іще не ясно бачив даль<delimiter>Я крізь магічний свій кришталь.
<h1>LІ</h1>
А ті, кому я вечорами<delimiter>Початок повісті читав,—<delimiter>Одних нема, а ті не з нами,<delimiter>Як Саді те давно сказав.<delimiter>Без них портрет дорисував я<delimiter>З Онєгіна. А та, що взяв я<delimiter>Татьяні молодій за взір…<delimiter>О, скільки втрат було з тих пір!<delimiter>Блажен, хто міг лишити рано<delimiter>Бенке́ти юності, до дна<delimiter>Її не випивши вина,<delimiter>Хто не скінчив її романа<delimiter>І враз умів розстаться з ним,<delimiter>Як я з Онєгіним моїм.








































































