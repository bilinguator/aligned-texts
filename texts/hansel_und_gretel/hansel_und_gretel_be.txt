Браты Грым
<h1>Гензель і Грэтэль</h1>
Жыў на ўзлессi глухога бору бедны дрывасек са сваёй жонкаю i дваiмi дзецьмi; хлопчыка называлi Гензель, а дзяўчынку — Грэтэль.
Жыў дрывасек надгаладзь; але наступiла аднойчы на той зямлi такая дарагоўля, што не было за што яму купiць нават хлеба замарыць чарвячка.
I вось пад вечар, лежачы на пасцелi, пачаў ён думаць, i ўсё адольвалi яго розныя думкi i клопаты; паўздыхаў ён i кажа жонцы:<delimiter>— Што ж цяпер будзе з намi? Як нам пракармiць няшчасных дзяцей, нам i самiм няма чаго есцi!
— А ведаеш што, — адказала жонка, — давай раненька, як толькi пачне днець, завядзём дзяцей у лес, у самы глухi гушчар; запалiм iм вогнiшча, дадзiм кожнаму па лусце хлеба, а самi пойдзем на работу i пакiнем iх адных. Дарогi дадому яны не знойдуць, вось мы ад iх i пазбавiмся.
— Не, жонка, — гаворыць дрывасек, — гэтага я не зраблю, бо сэрца ў мяне не камень, я дзяцей адных кiдаць у лесе не магу, там нападуць на iх дзiкiя звяры i iх з’ядуць.
— Эх ты, дурань! — зазлавала жонка. — Учацвярых жа мы ўсе з голаду прападзем, i застанецца толькi адно — труны збiваць. — I яна грызла яго да той пары, пакуль ён з ёй згадзiўся.<delimiter>— А ўсё ж шкада мне маiх няшчасных дзяцей! — сказаў дрывасек.
Галодныя дзецi не спалi, дык чулi ўсё, што i як гаварыла мачыха iхняму бацьку. Залiлася Грэтэль горкiмi слязьмi i кажа Гензелю:<delimiter>— Мусiць, нам цяпер загiнуць прыйдзецца.
— Цiшэй, Грэтэль, — прамовiў Гензель, — не бядуй, я што-небудзь ды прыдумаю, як нам выратавацца.
I вось калi бацькi заснулi, ён падняўся, надзеў сваю куртачку, адчынiў дзверы ў сенi i цiхенька выйшаў на двор.
У гэты час ярка свяцiў месяц, i белыя каменьчыкi, што ляжалi перад хаткай, блiшчэлi, быццам кучкi сярэбраных манетаў.<delimiter>Гензель нагнуўся i напоўнiў iмi кiшэню. Пасля вярнуўся ён у хату i шапнуў Грэтэль:
— Суцешся, мiлая сястрычка, спi сабе цяпер спакойна, Бог нас не пакiне. I тут жа ён зноў лёг на сваю пасцель.
Толькi пачаўся свiтанак, яшчэ i сонейка не ўзыходзiла, а мачыха падышла ўжо i пачала будзiць iх:<delimiter>— Гэй вы, лежнi, час падымацца, збiрайцеся з намi ў лес па дровы!
Дала яна кожнаму з iх па лусце хлеба i кажа:<delimiter>— Вось гэта будзе вам на полудзень; ды глядзiце, не з’ешце ўсяго раней часу, больш нiчога я вам не дам.
Грэтэль схавала хлеб у свой фартух, бо ў Гензеля кiшэня поўнiлася каменнямi. I яны сабралiся iсцi разам у лес.
Прайшлi яны крыху, раптам Гензель запынiўся, азiрнуўся, паглядзеў на хацiну, — так вось ён раз за разам азiраўся i запыняўся.
А бацька яму i кажа:<delimiter>— Гензель, чаго гэта ты ўсё азiраешся ды азiраешся? Не марудзь, iдзi шпарчэй.
— Ах, татачка, — адказаў яму Гензель, — я ўсё гляджу на сваю белую кошачку, вунь сядзiць яна на страсе, нiбы хоча сказаць мне «бывай».
А мачыха i гаворыць:<delimiter>— Эх, дурань ты, гэта ж не твая котка, гэта ранiшняе сонца блiшчыць на трубе.<delimiter>А Гензель зусiм i не на кошачку пазiраў, а даставаў з кiшэнi i кiдаў на дарогу блiскучыя каменьчыкi.
Вось увайшлi яны ў самую лясную нетру, а бацька i кажа:<delimiter>— Ну, дзецi, збiрайце тут галлё, а я зраблю вам цяпельца, каб вы не ахаладалi.
Гензель i Грэтэль нанеслi шмут галля. Падпалiлi яго. Калi полымя добра ўспыхнула, мачыха падае голас:<delimiter>— Ну, дзеткi, кладзiцеся цяпер ля вогнiшча ды адпачнiце як след, а мы пойдзем у лес дровы секчы. Закончым працу, вернемся сюды i возьмем вас дахаты.
Селi Гензель i Грэтэль ля агню, i, калi надышоў поўдзень, кожны з iх з’еў па кавалачку хлеба. Яны ўвесь час чулi стук сякеры i думалi, што iхнi бацька дзесьцi паблiзу.
Але гэта быў зусiм не стук сякеры, а цурбана, якi навязаў дрывасек да сухога дрэва, i ён, гайдаючыся ад ветру, стукаў аб ствол.
Доўга сядзелi яны вось так ля агню, ад стомы пачалi злiпацца iхнiя вочы, i яны моцна-моцна заснулi.
А калi прахапiлiся, была ўжо глухая ноч. Заплакала Грэтэль i кажа:<delimiter>— Як жа нам цяпер выбрацца з лесу?<delimiter>Пачаў Гензель яе суцяшаць.<delimiter>— Пачакай крышачку, хутка ўзыдзе месяц, i мы тады знойдзем дарогу.
Калi ўзышоў месяц, узяў Гензель сястрычку за руку i патупаў ад каменьчыка да каменьчыка, а зiхацелi яны, быццам новыя сярэбраныя грошы, i падказвалi дзецям сцежку-дарожку.
Яны iшлi ўсю ноч бесперапынна i падышлi на свiтанку да бацькавай хацiны.<delimiter>Яны пастукалi, мачыха адчынiла iм дзверы; бачыць яна, што гэта Гензель i Грэтэль, i кажа:<delimiter>— Што ж гэта вы, паганыя дзецi, так доўга спалi ў лесе? А мы ўжо думалi: вы дахаты не хочаце вяртацца.
Узрадаваўся бацька, убачыўшы дзяцей, — было ў яго на душы цяжка, што кiнуў ён iх адных.
А хутка зноў насталi голад i нястача, i дзецi падслухалi, як мачыха ўночы, лежачы ў пасцелi, гаварыла бацьку:
— У нас зноў усё ўжо з’едзена, засталося толькi паўакрайца хлеба, вiдаць, нам хутка будзе канец. Трэба ўсё ж нам ад дзяцей пазбавiцца: давай завядзем iх у лес яшчэ далей, каб не знайшлi яны дарогу дадому, iншага выйсця ў нас няма.
Зашчымела, забалела дрывасекава сэрца, i ён падумаў: «Ужо лепей мне апошняй крошкай з дзецьмi падзялiцца». Але жонка i чуць пра тое не хоча, пачала яго лаяць i папiкаць.
I вось — як пагана пачнеш, дык добра не скончыш, — саступiў ён раз, давялося яму i цяпер саступiць.
Дзецi яшчэ не спалi i чулi ўсю гэтую гаману. I толькi бацькi заснулi, падняўся Гензель зноў, каб выйсцi на двор i назбiраць каменьчыкаў, як i ў мiнулы раз, але мачыха замкнула дзверы, i Гензель выйсцi з хацiны не змог. Ён пачаў суцяшаць сваю сястрычку i кажа:<delimiter>— Не плач, Грэтэль, спi спакойна, Бог нам як-небудзь ды паспрыяе.
Ранiчкай прыйшла мачыха i ўстурыла дзяцей з пасцелi. Дала iм кавалак хлеба, ён быў яшчэ меншы, чым той раз.
Па дарозе ў лес Гензель крышыў хлеб у кiшэнi, усё запыняўся i кiдаў хлебныя крошкi на дарогу.
— Што гэта ты, Гензель, усё запыняешся ды азiраешся? — запытаў бацька. Iдзi, як i мы ўсе.
— Ды гэта я гляджу на свайго голуба, вунь сядзiць ён на страсе дома, нiбы са мной развiтваецца, — адказаў Гензель.<delimiter>— Дурань ты, — сказала мачыха, — гэта зусiм не голуб твой, гэта ранiшняе сонца блiшчыць на вяршку трубы.
А Гензель усё кiдаў i кiдаў па дарозе хлебныя крошкi.
Вось мачыха завяла дзяцей яшчэ далей у лес, дзе яны нi разу яшчэ не былi.
Запалiлi зноў вялiкае вогнiшча, i кажа мачыха:<delimiter>— Дзеткi, сядайце вось тут, а стомiцеся, дык паспiце крыху; а мы пойдзем у лес дровы секчы, а вечарам, як скончым работу, вернемся i возьмем вас дадому.
Калi надышоў поўдзень, падзялiлася Грэтэль сваёй лустай хлеба з Гензелем, — бо ён увесь свой хлеб пакрышыў i пакiнуў на дарозе.
Пасля яны заснулi. Але вось ужо i вечар мiнуўся, i нiхто па няшчасных дзяцей не прыходзiў.
Прачнулiся яны цёмнай ноччу, i пачаў Гензель суцяшаць сястрычку:<delimiter>— Пачакай, Грэтэль, вось хутка месяц узыдзе, i пачнуць вiдаць хлебныя крошкi, што я апусцiў на дарогу, яны падкажуць нам дарогу дахаты.
Вось выплыў месяц, i дзецi рушылi ў шлях-дарогу, але хлебных крошак не ўбачылi, — тысячы птушак, што лётаюць у полi i ў лесе, усе iх падзяўблi.
Тады Гензель i кажа Грэтэль:<delimiter>— Мы ўжо як-небудзь ды знойдзем дарогу.<delimiter>Але яны яе не знайшлi.
Давялося iм iсцi ўсю ноч i ўвесь дзень, з ранiцы i да сама вечара, але выбрацца з лесу яны не маглi. Дзецi моцна захацелi есцi, бо яны нiчога не бралi ў рот, апроч ягад, што збiралi па шляху. Яны так стамiлiся, што ледзь-ледзь перастаўлялi ногi, i вось прылеглi яны пад дрэвам i заснулi.
Надышла ўжо трэцяя ранiца з таго часу, як пакiнулi яны бацькавую хацiну. Пайшлi яны далей. Iдуць i iдуць, а лес усё глыбей i цямней, i, калi б неўзабаве не падаспела помач, яны зусiм змаглiся б.
Вось наступiў поўдзень, i яны заўважылi на галiнцы беласнежную птушачку. Яна спявала так хораша, што яны запынiлiся i зачаравалiся яе спевам.
Але нечакана птушачка замоўкла i, узмахнуўшы крыллямi, паляцела перад iмi, а яны пайшлi за ёю ўслед, i iшлi, пакуль нарэшце не дабралiся да хацiнкi, дзе птушачка села на страсе. Падышлi яны блiжэй, бачаць: зроблена хацiнка з хлеба, страха на ёй з пернiкаў, а ваконцы ўсе з празрыстага ледзянца.
— Вось мы за яе i возьмемся, — сказаў Гензель, — i будзе ў нас слаўны пачастунак! Я ад’ем кавалак страхi, а ты, Грэтэль, бярыся за акенца, — яно, мусiць, вельмi салодкае.<delimiter>Узабраўся Гензель на хацiнку i адламаў кавалачак страхi, каб пасмакаваць, якая яна, а Грэтэль падышла да акенца i пачала яго грызцi.
Раптам пачуўся з сярэдзiны чыйсьцi тоненькi галасочак:
— Хрусь ды хрумстна пад акном,<delimiter>Хто грызе i точыць дом?
Дзецi адказалi:
— Гэта госць цудоўны,<delimiter>Ветрык наш вандроўны.
I, не зважаючы, яны прадаўжалi аб’ядаць домiк. Гензель, якому вельмi спадабалася страха, адарваў ад яе вялiкi кавалак i скiнуў унiз, а Грэтэль выламала цэлае круглае шкло з ледзянца i, усеўшыся каля хацiнкi, пачала iм ласавацца.
Раптам адчынiлiся дзверы, i выйшла адтуль, абапiраючыся на мылiцу, вельмi старая бабуля.
Гензель i Грэтэль так напужалiся, што выпусцiлi з рук ласунак. Пахiтала старая галавою i кажа:<delimiter>— Э, мiлыя дзеткi, хто гэта вас сюды прывёў? Ну, калi ласка, заходзьце ў хацiнку, кепска вам тут не будзе.
Яна ўзяла iх абоiх за рукi i ўвяла ў сваю хацiну. Прынесла iм смачнай ежы — малака з блiнамi, пасыпанымi цукрам, яблыкаў i арэхаў. Пасля яна паслала дзве прыгожыя пасцелькi i накрыла iх белымi коўдрамi. Улеглiся Гензель i Грэтэль i палiчылi, што трапiлi, бадай, у рай.
Але старая толькi прыкiнулася такою добрай, а была яна на самай справе злая ведзьма, што падпiльноўвае дзяцей, i хацiнку з хлеба зладзiла для таго, каб лепш заманiць.
Калi хто трапляў да яе ў рукi, яна таго забiвала, пасля варыла i з’ядала, i было гэта для яе святам. У ведзьмаў заўсёды бываюць чырвоныя вочы, i бачаць яны ўдалечыню слаба, але затое ў iх нюх, як у звяроў, i яны адчуваюць, калi чалавек блiзка.
Калi Гензель i Грэтэль падыходзiлi да яе хацiны, яна злосна зарагатала i пацерла рукi з ухмылкаю:<delimiter>— Вось яны i мае! Цяпер ужо iм адгэтуль не ўцячы!
Рана-ранiчкай, калi дзецi яшчэ спалi, яна паднялася, зiрнула, як яны спяць спакойна ды якiя ў iх пульхныя i ружовыя шчочкi, i ўсцешылася: «Будзе-будзе для мяне смачны сняданак!»
Яна схапiла Гензеля сваёй кастлявай рукою, занесла яго ў хлеў, а пасля замкнула за сабой дзверы з жалезнымi кратамi — няхай лемантуе колькi хоча, нiшто яму не паможа. Затым пайшла яна да Грэтэль, раскатурхала яе, пабудзiла i кажа:
— Падымайся, гультайка, ды прынясi мне вады, згатуй свайму брату што-небудзь смачнае, — вунь сядзiць ён у хляве, няхай сыцее i гладзее. А калi распаўнее, я яго з’ем.
Залiлася Грэтэль горкiмi слязьмi, але — што рабiць? — давялося ёй рабiць тое, што загадала злая ведзьма.<delimiter>I вось былi згатаваныя для Гензеля самыя смачныя стравы, а Грэтэль засталiся толькi адны недаедкi.
Кожную ранiцу падыходзiла старая да маленькага хлява i гаварыла:<delimiter>— Гензель, пакажы мне свае пальцы, я хачу ўбачыць, цi даволi ты папаўнеў.<delimiter>Але Гензель падымаў костачку, i старая, якая слаба бачыла, не магла разгледзець, што гэта такое, i думала, што гэта Гензелевы пальцы, i здзiўлялася, чаму гэта ён зусiм не правiцца.
Так мiнула чатыры тыднi, але Гензель усё яшчэ быў худы, — тут старая страцiла ўсякую цярплiваць i чакаць больш не захацела.<delimiter>— Эй, Грэтэль, — крыкнула яна дзяўчынцы, — варушыся жвавей, прынясi вады: усё роўна — цi тлусты Гензель, цi сухарэбры, а ўжо заўтра ранiцай я яго закалю i згатую.
Ой як бедавала няшчасная сястрычка, калi давялося ёй цягаць ваду, як цяклi ў яе слёзы струменямi па шчоках!<delimiter>— Божа, ды памажы ж ты нам! — усклiкнула яна. — Лепш бы нас разарвалi дзiкiя звяры ў лесе, тады хоць бы загiнулi мы разам.
— Ну, годзе ныць! — закрычала старая. — Цяпер табе нiхто не паможа.
Ранiчкай Грэтэль павiнна была падняцца, выйсцi на двор, пачапiць кацёл з вадою i раскласцi агонь.
— Спачатку мы спячом хлеб, — сказала старая, — я ўжо выпалiла печ i замясiла цеста.
Яна штурхнула бедную Грэтэль да самай печы, адкуль ледзь не апалiла яе пякельным полымем.
— Ну, лезь у печ, — загадала ведзьма, — ды паглядзi, цi добра яна напаленая, цi не час булкi туды падаваць.
Толькi паспрабавала Грэтэль лезцi ў печ, як ужо старая тут жа наладзiлася зачынiць яе там засланкай, каб Грэтэль засмажыць, а потым i з’есцi.
Ды Грэтэль здагадалася, што задумала старая, i кажа:<delimiter>— Ды я не ведаю, як гэта зрабiць, як мне туды залезцi.
— Вось дурная гуска, — незадаволена сказала старая, — глядзi, якiя вялiкiя чалеснiкi, я i то магу туды залезцi, — i яна ўзабралася на прыпек i засунула галаву ў печ.
Тут Грэтэль як пiхне ведзьму, ды так, што тая апынулася ў самым полымi. Хуценька Грэтэль прыкрыла печ жалезнай засланкаю i заперла на засаўку.
У-ой як страшэнна завыла ведзьма! А Грэтэль пабегла; i згарэла ведзьма-душагубка ў страшэннай пакуце.
Кiнулася Грэтэль хутчэй да Гензеля, адчынiла хлеў i ўсклiкнула:<delimiter>— Гензель, мы выратаваныя: старая ведзьма згiнула!
Выiмчаў Гензель з хлява, быццам птушка з клеткi, калi адчыняць перад ёй дзверцы.
Як узрадавалiся яны, як кiнулiся адно да аднаго, як скакалi яны ад уцехi, як моцна яны цалавалiся! I паколькi iм не было чаго цяпер баяцца, дык яны ўвайшлi ў ведзьмiну хацiну, а стаялi там усюды па кутах куфэркi з жэмчугам i каштоўнымi каменьчыкамi.
— Гэтыя, бадай, будуць лепшыя за нашыя пясчанiкi, — сказаў Гензель i напоўнiў самацветамi поўныя кiшэнi.<delimiter>— Мне таксама хочацца што-небудзь прынесцi дадому, — прамовiла Грэтэль i насыпала каменьчыкаў у фартух.
— Ну, а цяпер бяжым хутчэй адсюль, — сказаў Гензель, — бо нам трэба яшчэ выбрацца з ведзьмiнага лесу.
Вось прайшлi яны подбегам гадзiны са дзве i натрапiлi нарэшце на вялiкае возера.<delimiter>— Не перабрацца нам цераз яго, — засмуцiўся Гензель, — нiдзе не бачна нi кладачкi, нi мосцiка.
— Ды i лодачкi нiдзе не вiдаць, — уздыхнула Грэтэль, — а вунь плыве белая качачка; калi я яе папрашу, яна паспрыяе нам перабрацца на той бераг.
I папрасiла Грэтэль:<delimiter>— Кача, качачка, хутчэй<delimiter>Падплывi да нас яшчэ.<delimiter>Няма сцежкi, няма кладкi<delimiter>Перапраў нас неадкладна!
Падплыла качачка, сеў на яе Гензель i паклiкаў сястрычку, каб i яна села побач з iм.<delimiter>— Не, — адказала Грэтэль, — качачцы будзе зацяжка; няхай перавязе яна спачатку цябе, а потым i мяне.
Так добрая качачка i зрабiла, i калi яны шчаслiва перабралiся на той бераг i пайшлi далей, дык лес пачаў iм усё больш знаёмець, i яны заўважылi нарэшце здалёку бацькоўскi дом.
Тут з радасцi яны кiнулiся бегчы, ускочылi ў пакой i прыпалi да бацькi.
З таго часу як той звёў дзяцей у лес, не было ў яго нi хвiлiны вясёлага настрою, а жонка ягоная памерла.
Апусцiла Грэтэль падол фартуха, i пасыпалiся на дол жэмчуг ды самацветы, а Гензель дастаў iх з кiшэнi жменяю.
I скончылася iхняя нястача i гора, i пачалi жыць яны шчаслiва ўсе разам.
Тут i казка запыняецца,<delimiter>А вунь мышка наперад спяшаецца;<delimiter>Хто зловiць яе, той<delimiter>Пашые сабе шапку скураную,<delimiter>Ды вялiкую, не малую.