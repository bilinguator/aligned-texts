Габдулла Тукай
Шүрәле
<h1>I</h1>
Нәкъ Казан артында бардыр бер авыл — Кырлай диләр;<delimiter>Җырлаганда көй өчен «тавыклары җырлай» диләр.<delimiter>Гәрчә анда тугъмасам да, мин бераз торган идем,<delimiter>Җирне әз-мәз тырмалап, чәчкән идем, урган идем.
Ул авылның, — һич онытмыйм, — һәр ягы урман иде,<delimiter>Ул болын, яшел үләннәр хәтфәдән юрган иде.<delimiter>Зурмы? – дисәң, зур түгелдер, бу авыл бик кечкенә,<delimiter>Халкының эчкән суы бик кечкенә — инеш кенә.
Анда бик салкын вә бик эссе түгел, урта һава,<delimiter>Җил дә вактында исеп, яңгыр да вактында ява.<delimiter>Урманында кып-кызыл кура җиләк тә җир җиләк;<delimiter>Күз ачып йомганчы, һичшиксез, җыярсың бер чиләк.
Бик хозур! Рәт-рәт тора, гаскәр кеби, чыршы, нарат;<delimiter>Төпләрендә ятканым бар, хәл җыеп, күккә карап.<delimiter>Юкә, каеннар төбендә кузгалаклар, гөмбәләр<delimiter>Берлә бергә үсә аллы-гөлле гөлләр, гонҗәләр.
Ак, кызыл, ал, сап-сары, зәңгәр, яшелдән чәчкәләр;<delimiter>Һәр тарафка тәмле исләр чәчкәли бу чәчкәләр.<delimiter>Үпкәлиләр чәчкәләрне төрле төсле күбәләк —<delimiter>ләр килеп, киткән булып, тагын да шунда чүгәләп.
Бервакыт чук-чук итеп сайрый Ходайның кошлары;<delimiter>Китә җаннарны кисеп, ярып садаи хушлары.<delimiter>Монда бульварлар, клуб һәм танцевальня, цирк та шул;<delimiter>Монда оркестр, театрлар да шул, концерт та шул.
Зур бу урман: читләре күренмидер, диңгез кеби,<delimiter>Биниһая, бихисаптыр, гаскәри Чыңгыз кеби.<delimiter>Кылт итеп искә төшәдер намнары, дәүләтләре<delimiter>Карт бабайларның, моны күрсәң, бөтен сауләтләре.<delimiter>Ачыла алдында тарихтан театр пәрдәсе:<delimiter>Аһ! дисең, без ник болай соң? Без дә Хакның бәндәсе.
<h1>II</h1>
Җәй көнен яздым бераз; язмыйм әле кыш, көзләрен,<delimiter>Алсу йөзле, кара кашлы, кара күзле кызларын.<delimiter>Бу авылның мин җыен, мәйдан, сабаны туйларын<delimiter>Язмыймын куркып, еракларга китәр дип уйларым…
Тукта, мин юлдин адашканмын икән бит, күр әле,<delimiter>Әллә ник истән дә чыккан, сүз башым бит – «Шүрәле».<delimiter>Аз гына сабрит әле, и кариэм! хәзер язам;<delimiter>Уйласам аулымны, гакълымнан да мин хәзер язам.
<h1>III</h1>
Билгеле, бу кап-кара урманда һәр ерткыч та бар,<delimiter>Юк түгел аю, бүре; төлке — җиһан корткыч та бар.<delimiter>Һәм дә бар монда куян, әрлән, тиен, йомран, поши,<delimiter>Очрата аучы булып урманда күп йөргән кеше.
Бик куе булганга, монда җен-пәриләр бар диләр,<delimiter>Төрле албасты, убырлар, шүрәлеләр бар диләр,<delimiter>Һич гаҗәп юк, булса булыр, — бик калын, бик күп бит ул;<delimiter>Күктә ни булмас дисең, — очсыз-кырыйсыз күк бит ул!
<h1>IV</h1>
Шул турыдан аз гына — биш-алты сүз сөйлим әле,<delimiter>Гадәтемчә аз гына җырлыйм әле, көйлим әле.<delimiter>Бик матур бер айлы кичтә бу авылның бер Җегет<delimiter>Киткән урманга утынга, ялгызы бер ат җигеп.
Тиз барып җиткән Җегет, эшкә тотынган баргач ук,<delimiter>Кисә башлаган утынны балта берлән тук та тук!<delimiter>Җәйге төннең гадәтенчә төн бераз салкын икән;<delimiter>Барча кош-корт йоклаган булганга, урман тын икән.
Шундый тын, яхшы һавада безнең утынчы исә<delimiter>Алны-артны, уңны-сулны белмичә, утын кисә.<delimiter>Балтасы кулда, Җегет эштән бераз туктап тора;<delimiter>Тукта, чү! Ямьсез тавышлы әллә нәрсә кычкыра.
Сискәнеп, безнең Җегет катып кала аягүрә,<delimiter>Аңламастан, каршысында әллә нинди «ят» күрә.<delimiter>Нәрсә бу? Качкынмы, җенме? Йә өрәкме, нәрсә бу?<delimiter>Кот очарлык, бик килешсез, әллә нинди нәрсә бу!
Борыны кәп-кәкре — бөгелгәндер тәмам кармак кеби;<delimiter>Төз түгел куллар, аяклар да — ботак-тармак кеби.<delimiter>Ялтырый, ялт-йолт киләдер эчкә баткан күзләре,<delimiter>Кот очар, күрсәң әгәр, төнлә түгел — көндезләре.
Яп-ялангач, нәп-нәзек, ләкин кеше төсле үзе;<delimiter>Урта бармак буйлыгы бар маңлаенда мөгезе.<delimiter>Кәкре түгелдер моның бармаклары — бик төз төзен,<delimiter>Тик килешсез — һәрбере дә ярты аршыннан озын.
<h1>V</h1>
Бик озак торгач карашып, күзне күзгә нык терәп,<delimiter>Эндәшә батыр утынчы: «Сиңа миннән ни кирәк?»<delimiter>— Бер дә шикләнмә, Җегет, син; мин карак-угъры түгел,<delimiter>Юл да кисмимен, шулай да мин бигүк тугъры түгел.
Гадәтем: ялгыз кешеләрне кытыклап үтерәм;<delimiter>Мин әле, күргәч сине, шатланганымнан үкерәм.<delimiter>Тик кытыкларга яралгандыр минем бармакларым;<delimiter>Булгалыйдыр көлдереп адәм үтергән чакларым.
Кил әле, син дә бераз бармакларыңны селкет, и<delimiter>Яшь Җегет! Килче, икәү уйныйк бераз кети-кети.<delimiter>—  Яхшы, яхшы, сүз дә юктыр, мин карышмый уйныймын.<delimiter>Тик сине шартымга күнмәссең диеп мин уйлыймын.
—  Нәрсә шартың, сөйлә, и бичара адәмчеккенәм?<delimiter>Тик тизүк уйныйкчы, зинһар, нәрсә кушсаң да күнәм.<delimiter>—  Сөйлием шартымны сиңа, яхшы тыңлап тор: әнә<delimiter>Шунда бар ич бик озын һәм бик юан бер бүрәнә.
Мин дә көч-ярдәм бирермен: әйдә, иптәш, кузгалыйк,<delimiter>Шул агачны бергә-бергә ушбу арбага салыйк.<delimiter>Бүрәнәнең бер очында бар әчелгән ярыгы,<delimiter>Шул җиреннән нык кына син тот, и урман сарыгы!
Бу киңәшкә Шүрәле дә күнде, килмичә кире,<delimiter>Китте кушкан җиргә, атлап адымын ире-ире;<delimiter>Куйды илтеп аузын әчкән бүрәнәгә бармагын,—<delimiter>Кариэм, күрдеңме инде яшь Җегетнең кармагын!
Суккалыйдыр балта берлән кыстырылган чөйгә бу,<delimiter>Хәйләсене әкрен-әкрен китерәдер көйгә бу.<delimiter>Шүрәле тыккан кулын — селкенмидер, кузгалмыйдыр,<delimiter>Белми инсан хәйләсен — һич балтага күз салмыйдыр.
Суккалый торгач, ахырда чөй чыгып,  бушап китеп,<delimiter>Шүрәленең бармагы калды кысылды шап итеп.<delimiter>Сизде эшне Шүрәле дә: кычкыра да бакыра,<delimiter>Сызлана һәм ярдәменә шүрәлеләр чакыра.
Хәзер инде Шүрәле безнең Җегеткә ялына,<delimiter>Тәүбә итә эшләреннән, изгелеккә салына:<delimiter>— Син бераз кызган мине, коткарчы, и адәм генәм;<delimiter>Мондин ары үзеңә, угълыңа, нәслеңгә тимәм.
Башкалардан да тидермәм, ул  минем дустым диеп,<delimiter>Аңгар урманда йөрергә мин үзем куштым, диеп.<delimiter>Бик авырта кулларым, дустым, җибәр, зинһар, җибәр; —<delimiter>Шүрәлене рәнҗетүдән нәрсә бар сиңа, ни бар?
Тибрәнә дә йолкына, бичара гакълыннан шаша;<delimiter>Шул арада яшь Җегет өйгә китәргә маташа.<delimiter>Ат башыннан тоткан ул, бу Шүрәлене белми дә;<delimiter>Ул моның фөрьядларын асла колакка элми дә.<delimiter>— И Җегет, һич юк икәндер мәрхәмәт хиссең синең;<delimiter>Әйтче, зинһар, мәрхәмәтсез! Кем син? Исмең кем синең?
Иртәгә килгәнче дустлар тәндә җаным торса гәр,<delimiter>Шул фәлән атлы кеше кысты диермен сорсалар.<delimiter>—  Әйтсәм әйтим, син белеп кал: чын атым Былтыр минем.<delimiter>Бу Җегет абзаң булыр бу, бик белеп тор син, энем!
Шүрәле фөрьяд итәдер; аудан ычкынмак була<delimiter>Һәм дә, ычкынгач, Җегеткә бер-бер эш кылмак була.<delimiter>Кычкыра: «Кысты, харап итте явыз Былтыр мине,<delimiter>Аһ, үләм бит, бу бәладән кем килеп йолкыр мине?»
Иртәгесен шүрәлеләр бу фәкыйрьне тиргиләр:<delimiter>—  Син җүләрсең, син котырган, син тилергәнсең, — диләр.<delimiter>Әйтәләр: «Кычкырма син, тиз яхшылык берлән тыел!<delimiter>И җүләр! Кысканга былтыр, кычкыралармы быел!?»