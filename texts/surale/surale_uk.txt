Габдулла Тукай
Шурале<delimiter>Дослівний переклад Шаміля Анака
<h1>I</h1>
Про Кирлай, що під Казанню, я повідаю тобі,<delimiter>Заспіваєш там — то кури, й ті підспівують тобі.<delimiter>Не в Кирлаї народився, та прожив нівроку там:<delimiter>Сіяв, жав, ходив за плугом в полі рік від року там.
Оточили те сілечко, й нині згадую, ліси,<delimiter>А кругом поля зелені, аж під самії ліси.<delimiter>Чи ж велике? Невеличке було зовсім те село,<delimiter>І води питної мало там — єдине джерело.
Ані зимно, ні спекотно; не погода — скарб у нас.<delimiter>Вітер дме, коли годиться, дощ іде, як прийде час.<delimiter>На галявинах червоно від малини та суниць,<delimiter>Набереш по вінця відра, лиш збирати не лінись.
Там ялини й сосни дужі, наче воїнів ряди,<delimiter>Там любив я відпочити і помріяти один.<delimiter>Під березами й дубами, де гриби й щавель ростуть,<delimiter>Різнобарвно вбрані квіти, наче райдуга, цвітуть.
Жовті, сині та червоні розпускаються довкруг<delimiter>І чарівні аромати розлітаються довкруг.<delimiter>Срібні крилечка тріпочуть з пелюсток на пелюстки —<delimiter>То метелики літають срібнокрилі та легкі.
А то ще запіють дзвінко Божі пташки в небесах,<delimiter>Їхній спів тонкоголосий тонко серце пронизав…<delimiter>Ось бульвар, ось площі, сквери, танці й цирк — усе тут є;<delimiter>І театри і оркестри в лісі цім — усе тут є!
Ліс великий та безкрайній, наче море без границь,<delimiter>Мов Чинґізова кіннота на просторах без границь.<delimiter>Лиш поглянь і в думці зринуть імена твоїх дідів,<delimiter>Їхня велич і держава вже давно минулих днів.<delimiter>Як в театрі світовому упаде завіса враз,<delimiter>Глянеш — ох! Що стало з нами? Адже Бог створив і нас!
<h1>II</h1>
Описав я літню днину, ще про осінь розкажу,<delimiter>І дівчат струнких, чорнявих і рум’яних опишу.<delimiter>Про весну лиш, певно, змовчу, бо порину в царство дум,<delimiter>А замріюся, то й казки до кінця не доведу…
Та стривай-но, розказати казку я хотів, але<delimiter>Я замріявшись забувся — казка зветься «Шурале»!<delimiter>Рідний край лишень згадаю — забуваю про усе,<delimiter>Наберись терпіння, друже, прочитаєш про усе!
<h1>III</h1>
В тому лісі, всім відомо, звіру водиться чортма.<delimiter>Є вовки, ведмеді лиси — і чого там лиш нема!<delimiter>Як піде у ліс мисливець, настріляє дичини:<delimiter>Білку, зайця, навіть лося — в лісі мешкають вони.
Кажуть, що й нечиста сила в тому лісі є, мовляв,<delimiter>Вовкулаки, упиряки й шурале жиє, мовляв.<delimiter>Може й правда, ліс той темний і густий такий що й ну!<delimiter>І під небом стане місця для таких чудес, що й ну!
<h1>IV</h1>
Хочте казочку нарешті? То будь ласка, розкажу.<delimiter>Як умію я, віршами свою казку розкажу.<delimiter>Якось місячної ночі рушив парубок у ліс.<delimiter>Конячину впряг у воза, щоб привезти дрова й хмиз.
Швидко парубок доїхав, та й до праці хутко став:<delimiter>Стук та грюк — рубати сосни він не гаючись почав.<delimiter>Як буває влітку, нічка прохолодною була,<delimiter>Спали пташки, тому тиша майже повною була.
За роботою своєю геть забувся лісоруб<delimiter>Що нічна пора, що сам він — тільки й зна, що гуп та гуп!<delimiter>Та стомився, розігнувся добрий парубок на мить<delimiter>Тільки — зирк, а поруч нього хтось непроханий стоїть.
Дико крикнула почвара, наш юнак немов застиг,<delimiter>Затремтів увесь, та тільки він сокири не впустив.<delimiter>Хто це? Втеклий каторжанин? Може джин чи щось таке?<delimiter>Страх пройма — такий страшнючий той один, чи щось таке…
Ніс кривий та гачкуватий, сам покручений такий,<delimiter>Руки-ноги кривулясті, мов старих дерев гілки.<delimiter>І очицями з-під лоба дико зирка навсібіч —<delimiter>І удень такі злякають, вже не кажучи про ніч.
Голий весь, тонкий та довгий, на людину схожий він,<delimiter>І на лобі ріг, мов палець, тільки трохи довший він.<delimiter>Не криві, одначе, пальці, а такі прямі, що й ну!<delimiter>Та огидні ж! Кожен палець з пів аршина в довжину.
<h1>V</h1>
Шурале на лісоруба, той — на нього поглядав,<delimiter>Врешті парубок сміливий «Хто такий ти?!» запитав.<delimiter>«Не лякайся так, юначе, не грабіжник я усе ж,<delimiter>Не краду чужого скарбу, тільки грішник я, усе ж.
Маю звичку лоскотати тих, хто в ліс іде один,<delimiter>Я на радощах сміявся, що з’явився ти сюди.<delimiter>Мої пальці, бачиш, довгі — лоскотати я мастак,<delimiter>Лоскочу людей до смерті, з ними граючися так.
Що ж, юначе, може хочеш позмагатися, чи як?<delimiter>Глянем, хто з нас вміє краще лоскотітись, ти чи я?»<delimiter>«Добре-добре, нема й мови, позмагаємось, та все ж<delimiter>Я боюсь, мої умови перед грою не приймеш.»
«Та кажи вже ті умови, бідолашко мій, кажи!<delimiter>Що завгодно я приймаю, тільки прошу, поспіши!»<delimiter>«Тоді слухай-но уважно, так, щоб вдруге не питав.<delimiter>Бач, лежить онде колода, дуже довга і товста,
Ну-бо, братику, міцненько за колоду ту берись,<delimiter>Як підважимо гарненько, покладем її на віз.<delimiter>З того боку, бач, щілина і у ній чіпок стримить?<delimiter>Ти отам берись, дубино, діло впораєм за мить.»
Без відмовок і негайно Шурале усе прийняв,<delimiter>Потрюхикав до колоди і з кінця одного взяв,<delimiter>Сунув пальця до щілини, ухопився і закляк.<delimiter>Зрозумів тепер, читачу, що надумав наш юнак?
Він підняв свою сокиру та й обухом по чіпку<delimiter>Раз та другий! От придумав гарну вигадку таку.<delimiter>Ну а що ж наш Шуралейко? Крекче й тягне, що є сил.<delimiter>Парубкової придумки Шурале не розкусив.
Тільки лусь! Чіпок — з колоди, а щілина без чіпка<delimiter>Закривається і пальці Шуралеві затиска!<delimiter>Що його пошито в дурні він нарешті зрозумів,<delimiter>Закричав від болю й кличе своїх друзів-Шуралів.
І у парубка проситись Шурале тоді почав,<delimiter>За гріхи старі журитись та клястись, що добрий став.<delimiter>«Зглянься, парубче, благаю, прославлятиму повік!<delimiter>І тебе й твою родину не чіпатиму повік,
Всім скажу, що цього хлопця не чіпайте, він мій друг,<delimiter>Лісом-пралісом блукати дозволяйте — він мій друг.<delimiter>Пальцям боляче, благаю, ой погано мені, зле!<delimiter>Ну нащо тобі, юначе, катувати Шурале?»
У судомах рветься-б’ється та не вирветься ніяк,<delimiter>А тим часом вже додому знай ладнається юнак.<delimiter>Вже й коня запріг, неначе і не знає Шурале,<delimiter>Ані бачити ні чути не бажає Шурале.<delimiter>«Гей, безсовісний юначе, чи ж у тебе жалість є?<delimiter>То скажи мені хоч хто ти і яке ім’я твоє?
Щоб коли спитають друзі, хто наругу цю вчинив,<delimiter>Я про тебе все докладно і правдиво пояснив.»<delimiter>«Що ж, нехай, скажу, як звуся, знай, який я чоловік.<delimiter>Є ім’я у мене справжнє, і звучить воно Той-рік.»
Шурале кричить і рветься, а колода не пуска,<delimiter>Дико лається, грозиться покарати юнака.<delimiter>І ридає ридма, каже «О, Той-рік, проклятий ти!<delimiter>Хто мене з біди врятує, хто подужає спати?»
Шуралі прийшли під ранок, стали лаяти його:<delimiter>«Очманів, здурів, бідаче? Розкричався тут чого?<delimiter>Припини оце негайно, розшумівся, хоч тікай!<delimiter>Як ображений Тим роком, то на Цей не нарікай!»