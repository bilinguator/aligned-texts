Lao Zi
<h1>Daodejing</h1><delimiter>Interlingua by Paul LeCorde
<h1>1</h1>
Le Tao le qual on pote discuter<delimiter>non es le Tao eternal.<delimiter>Le nomine le qual on pote nominar<delimiter>non es le Nomine eternal.<delimiter>Le innominabile es le real eternalmente.<delimiter>Le nominar es le origine<delimiter>de tote cosas particular.<delimiter>Liberate del desiro, on realisa le mysterio.<delimiter>Attrappate in le desiro, on vide solmente le manifestationes.<delimiter>Totevia le mysterio e le manifestationes<delimiter>nasce del mesme fonte.<delimiter>Iste fonte se appella obscuritate.<delimiter>Obscuritate intra obscuritate.<delimiter>Le porta a tote intelligentia.
<h1>2</h1>
Quando le gente vide alicun cosas como belle,<delimiter>altere cosas deveni fede.<delimiter>Quando le gente vide alicun cosas como bon,<delimiter>altere cosas deveni mal.<delimiter>Esser e non-esser crea le un le altere.<delimiter>Difficile e facile sustene le un le altere.<delimiter>Longe e curte defini le un le altere.<delimiter>Alte e basse conta super le un le altere.<delimiter>Ante e post seque le un le altere.<delimiter>Dunque le Maestro<delimiter>age sin faciente alique<delimiter>e insenia sin dicente alique.<delimiter>Le cosas nasce e ille lassa que illos veni;<delimiter>le cosas dispare e ille lassa que illos vade.<delimiter>Ille ha ma non possede,<delimiter>age ma non expecta.<delimiter>Quando su travalio es finite, ille lo oblida.<delimiter>Illo es le ration que illo dura pro sempre.
<h1>3</h1>
Si on troppo estima grande homines,<delimiter>le gente deveni impotente.<delimiter>Si on troppo valuta possessiones,<delimiter>le gente comencia a furar.<delimiter>Le Maestro duce<delimiter>per vacuar le mentes del gente<delimiter>e plenar lor cordes,<delimiter>per debilitar lor ambition<delimiter>e indurar lor resolution.<delimiter>Ille adjuta que le gente perde toto<delimiter>que illes sape, toto que illes desira,<delimiter>e crea confusion<delimiter>in ille qui pensa que ille sape.<delimiter>Practica non-facer,<delimiter>e toto se ponera in ordine.
<h1>4</h1>
Le Tao es como un puteo:<delimiter>usate ma nunquam exhaurite.<delimiter>Illo es como le vacuo eternal:<delimiter>plenate con possibilitates infinite.<delimiter>Illo es celate ma sempre presente.<delimiter>Io non sape qui lo parturiva.<delimiter>Illo es plus vetule que Deo.
<h1>5</h1>
Le Tao non selige flancos;<delimiter>illo parturi a ambe bon e mal.<delimiter>Le Maestro non selige flancos;<delimiter>ille accollige ben e le sanctos e le peccatores.<delimiter>Le Tao es como un mugimento:<delimiter>illo es vacue totevia infinitemente capabile.<delimiter>Le plus on lo usa, le plus illo produce;<delimiter>le plus on dice de illo, le minus on comprende.<delimiter>Tene al centro.
<h1>6</h1>
Le Tao se appella le Magne Matre<delimiter>vacue totevia inexhaustibile,<delimiter>illo parturi le mundos infinite.<delimiter>Illo es sempre presente intra uno.<delimiter>On pote usar lo comocunque on vole.
<h1>7</h1>
Le Tao es infinite, eternal.<delimiter>Proque es illo eternal?<delimiter>Illo ha nunquam nascite;<delimiter>Dunque illo pote nunquam morir.<delimiter>Proque es illo infinite?<delimiter>Illo ha nulle desira pro se mesme;<delimiter>dunque illo es presente pro tote esseres.<delimiter>Le Maestro resta post;<delimiter>illo es le ration que ille es avante<delimiter>Ille es distaccate de tote cosas;<delimiter>illo es le ration que ille es unite con illos<delimiter>Proque ille ha liberate se mesme,<delimiter>ille es perfectemente completate.
<h1>8</h1>
Le supreme bon es como aqua,<delimiter>le qual nutri tote cosas sin essayar.<delimiter>Illo es contente con le locos basse le quales le gente disdigna.<delimiter>Dunque illo es como le Tao.<delimiter>In le habitation, habita presso le terra.<delimiter>In le pensar, tene le simple.<delimiter>In le conflicto, sia juste e generose.<delimiter>In le governar, non essaya a diriger.<delimiter>In le travalio, face lo que te place.<delimiter>In le vita familial, sia presente completemente.<delimiter>Quando on es contente a esser simplemente se mesme<delimiter>e ni compara ni compete,<delimiter>tote le mundo le respectara.
<h1>9</h1>
Plena tu bassino al orlo<delimiter>e illo se effundera.<delimiter>Continua affilar tu cultello<delimiter>e illo obtundera.<delimiter>Chassa le moneta e securitate<delimiter>e tu corde nunquam disserrara.<delimiter>Da attention al approbation del gente<delimiter>e tu sera lor prisionero.<delimiter>Face tu travalio, pois regressa.<delimiter>Le solmente semita al serenitate.
<h1>10</h1>
Pote on persuader su mente de su divagar<delimiter>e tener al unitate original?<delimiter>Pote on lassar su corpore devenir<delimiter>flexibile como le del neonato?<delimiter>Pote on mundar su vision interior<delimiter>usque on vide nil ma le lumine?<delimiter>Pote on amar le gente e ducer les<delimiter>sin imponer su voler?<delimiter>Pote on arrangiar le affaires le plus essential<delimiter>per lassar que le eventos ha lor curso?<delimiter>Pote on regressar de su mente proprie<delimiter>e dunque comprender tote cosas?<delimiter>Le parturir e le nutrir,<delimiter>haber sin posseder,<delimiter>ager con nulle expectationes,<delimiter>ducer e non essayar a diriger:<delimiter>isto es le virtute supreme.
<h1>11</h1>
Nos junge le radios insimul in un rota,<delimiter>ma il es le cavo central<delimiter>que face mover le carro.<delimiter>Nos forma le argilla a in un potto,<delimiter>ma il es le vacuitate intra<delimiter>que tene quecunque nos vole.<delimiter>Nos martella le ligno pro un casa,<delimiter>ma il es le spatio interior<delimiter>que lo face habitabile.<delimiter>Nos travalia con esser,<delimiter>ma non-esser es lo que nos usa.
<h1>12</h1>
Colores ceca le oculo.<delimiter>Sonas assurda le aure.<delimiter>Sapores amorti le gusto.<delimiter>Pensatas debilita le mente.<delimiter>Desiros desicca le corde.<delimiter>Le Maestro observa le mundo<delimiter>ma se fide a su vision interior.<delimiter>Ille lassa que le cosas veni e va.<delimiter>Su corde es aperte como le celo.
<h1>13</h1>
Le successo es tanto periculose como le fallimento<delimiter>Le sperantia es tanto cave como le timor.<delimiter>Que significa il que le successo es tanto<delimiter>periculose como le fallimento?<delimiter>Si on ascende le scala o lo descende,<delimiter>su position es instabile.<delimiter>Quando on sta con su duo pedes super le terra,<delimiter>sempre on mantenera le balancia.<delimiter>Que significa il que le sperantia es tanto cave<delimiter>como le timor?<delimiter>Le sperantia e le timor, le duo, es phantasmas<delimiter>que nasce del pensar del ego.<delimiter>Quando nos non vide le ego como le essentia,<delimiter>que habe nos pro timer?<delimiter>Vide le mundo como te mesme.<delimiter>Tene fide in le via cosas es.<delimiter>Ama le mundo como te mesme;<delimiter>pois tu pote amar tote cosas.
<h1>14</h1>
Reguarda, e tu non pote vider lo.<delimiter>Ascolta, e tu non pote audir lo.<delimiter>Essaya a attinger lo, e tu non pote caper lo.<delimiter>In alto, illo non es brillante.<delimiter>In basso, illo non es obscur.<delimiter>Sin sutura, innominabile,<delimiter>illo retorna al dominio de nil.<delimiter>Forma lo que include tote formas,<delimiter>imagine sin un imagine,<delimiter>subtil, ultra tote conception.<delimiter>Approcha lo e il ha nulle initio;<delimiter>seque lo e il ha nulle fin.<delimiter>On non pote saper lo, ma on pote esser lo,<delimiter>in reposo in su proprie Vita.<delimiter>Solmente realisa de ubi tu veni:<delimiter>isto es le essentia del sagessa.
<h1>15</h1>
Le Maestros ancian era profunde e subtil.<delimiter>Lor sagessa era inpenetrabile.<delimiter>Il ha nulle via pro describer lo;<delimiter>toto que nos pote describer es lor apparentia.<delimiter>Illes era attentive<delimiter>como alicuno transversante un rivo gelate.<delimiter>Alerte como un guerrero in terreno inimical.<delimiter>Cortese como un invitato.<delimiter>Fluide como glacie disgelante.<delimiter>Formabile como un bloco de ligno.<delimiter>Receptive como un valle.<delimiter>Clar como un vitro del aqua.<delimiter>Ha tu le patientia pro attender<delimiter>usque tu fango subside e le aqua es clar?<delimiter>Pote tu restar immobile<delimiter>usque le action correcte surge per se mesme?<delimiter>Le Maestro non cerca satisfaction.<delimiter>Non-cercar, non-expectar,<delimiter>ille es presente, e pote accolliger ben tote cosas.
<h1>16</h1>
Vacua tu mente de tote pensatas.<delimiter>Lassa que tu corde sape le pace.<delimiter>Reguarda le tumulto del esseres,<delimiter>ma contempla lor retorno.<delimiter>Cata esser separate in le universo<delimiter>retorna al fonte commun.<delimiter>Le retornar al fonte es serenitate.<delimiter>Si on non realisa le fonte,<delimiter>on face le passos false in confusion e in tristessa.<delimiter>Quando on realisa de ubi on veni,<delimiter>on naturalmente deveni tolerante,<delimiter>disinteressate, amusate,<delimiter>benevole como un granmatre,<delimiter>digne como un rege.<delimiter>Immergite in le admiration del Tao,<delimiter>on pote tractar se de quecunque le vita se duce,<delimiter>e quando le morte veni, on es preste.
<h1>17</h1>
Quando le Maestro governa, le gente<delimiter>es a pena conscie que ille exista<delimiter>Le optime sequente es un leader qui le gente ama.<delimiter>Le sequente, un del qual illes ha timor.<delimiter>Le pejor es un qui illes contemne.<delimiter>Si on non se fide al gente,<delimiter>on causa que illes es sin confidentia.<delimiter>Le Maestro non parla, ille age.<delimiter>Quando su travalio es finite,<delimiter>le gente dice, «Stupende:<delimiter>nos lo faceva, completemente sol!»
<h1>18</h1>
Quando on oblida le grande Tao,<delimiter>bonitate e pietate appare.<delimiter>Quando le intelligentia del corpore declina,<delimiter>le habilitate e le scientia veni foras.<delimiter>Quando il ha nulle pace in le familia,<delimiter>pietate filial comencia.<delimiter>Quando le pais cade a in chaos,<delimiter>patriotismo nasce.
<h1>19</h1>
Jecta foras le sanctitate e le sagessa,<delimiter>e le gente sera cento vices plus felice.<delimiter>Jecta foras le moralitate e le justitia,<delimiter>e le gente facera le cosa correcte.<delimiter>Jecta foras le industria e le profito,<delimiter>e il ha nulle fures.<delimiter>Si iste tres non es bastante,<delimiter>solmente resta al centro del circulo<delimiter>e lassa que tote cosas prende lor curso.
<h1>20</h1>
Cessa pensar, e fini tu problemas.<delimiter>Que differentia inter si e no?<delimiter>Que differentia inter successo e fallimento?<delimiter>Debe on tener al qual alteres tene,<delimiter>evitar le qual alteres evita?<delimiter>Como ridiculose!<delimiter>Altere gente es agitate,<delimiter>como si illes era a un parada<delimiter>Solmente io non me inquieta,<delimiter>Somente io es sin expression,<delimiter>como un infante ante que ille pote surrider.<delimiter>Altere gente ha lo que illes require;<delimiter>Solmente io possede nil<delimiter>Solmente io vaga,<delimiter>como alicuno sin un casa.<delimiter>Io es como un idiota, mi mente es troppo vacue.<delimiter>Altere gente es brillante:<delimiter>Solmente io es obscur.<delimiter>Altere gente es astute;<delimiter>Solmente io es enoiose.<delimiter>Altere gente ha un intention:<delimiter>Solmente io non sape.<delimiter>Io flotta como un unda super le ocean,<delimiter>Io suffla tanto sin proposito como le vento.<delimiter>Io es differente del gente ordinari.<delimiter>Io bibe del pectores del Magne Matre.
<h1>21</h1>
Le Maestro tene su mente<delimiter>sempre unite con le Tao;<delimiter>illo es lo que da su radiantia.<delimiter>Le Tao es incomprensibile.<delimiter>Como pote su mente esser unite con illo?<delimiter>Proque ille non adhere a ideales.<delimiter>Le Tao es obscur e impenetrabile.<delimiter>Como pote illo facer lo radiante?<delimiter>Proque illo lo lassa.<delimiter>Depost que le Tao ha existite ante<delimiter>le tempore e le spatio,<delimiter>Illo es ultra «es» e «non es».<delimiter>Como sape io que isto es ver?<delimiter>Io reguarda intra me mesme e vide.
<h1>22</h1>
Si tu vole devenir integre<delimiter>lassa que tu es partial.<delimiter>Si tu vole devenir recte,<delimiter>lassa que tu es torte.<delimiter>Si tu vole devenir plen,<delimiter>lassa que tu es vacue.<delimiter>Si tu vole esser renascite,<delimiter>lassa que tu mori.<delimiter>Si tu vole reciper toto,<delimiter>relinque toto.<delimiter>Le Maestro, per resider in le Tao,<delimiter>da un examplo pro tote esseres.<delimiter>Proque ille non expone se mesme,<delimiter>le gente pote vider su lumine.<delimiter>Proque ille ha nil pro provar,<delimiter>le gente pote tener se a su parolas.<delimiter>Proque ille non sape qui ille es,<delimiter>le gente recognesce se mesme in ille.<delimiter>Proque ille ha nulle scopo in mente,<delimiter>toto lo que ille face succede.<delimiter>Quando le Maestros ancian diceva,<delimiter>«Si tu vole recipe toto,<delimiter>relinque toto,»<delimiter>illes non usava phrases vacue.<delimiter>Solmente quando le Tao vive per uno,<delimiter>pote on esser vermente se mesme.
<h1>23</h1>
Exprime te mesme completemente, pois tace.<delimiter>Sia como le fortias del natura:<delimiter>quando il suffla, il ha solmente vento;<delimiter>quando il pluve, il ha solmente pluvia;<delimiter>quando le nubes passa, le sol brilla.<delimiter>Si on aperi se mesme al Tao,<delimiter>on es unite con le Tao<delimiter>e on pote incarnar lo completemente.<delimiter>Si on aperi se mesme al intuition,<delimiter>on es unite con le intuition<delimiter>e on pote usar lo completemente.<delimiter>Si on aperi se mesme al perdita,<delimiter>on es unite con le perdita<delimiter>e on pote acceptar lo completemente.<delimiter>Aperi te mesme al Tao,<delimiter>pois te fide a tu responsas natural;<delimiter>e omne se ponera in ordine.
<h1>24</h1>
Ille qui sta sur le puncta del pedes<delimiter>non sta firmemente.<delimiter>Ille qui se hasta avante<delimiter>non vade longe.<delimiter>Ille qui tenta brillar<delimiter>obscura su proprie lumine.<delimiter>Ille qui defini se mesme<delimiter>non pote saper vermente qui ille es.<delimiter>Ille qui ha autoritate super alteres<delimiter>non pote autorisar se mesme.<delimiter>Ille qui adhere a su travalio<delimiter>creara nil que indura.<delimiter>Si tu vole accordar se con le Tao,<delimiter>solmente face tu posto, pois lassa que illo vade.
<h1>25</h1>
Il habeva qualcosa sin forma e perfecte<delimiter>ante que le universo nasceva.<delimiter>Illo es serene. Vacue.<delimiter>Solitari. Immutabile.<delimiter>Infinite. Eternalmente presente.<delimiter>Illo es le matre del universo.<delimiter>Pro manco de un nomine plus bon,<delimiter>io se appella le Tao.<delimiter>Illo flue per tote cosas,<delimiter>intra e extra, e retorna<delimiter>al origine de tote cosas.<delimiter>Le Tao es grande.<delimiter>Le universo es grande.<delimiter>Terra es grande.<delimiter>Homine es grande.<delimiter>Istos es le quatro potentias grande.<delimiter>Homine seque le terra.<delimiter>Terra seque le universo.<delimiter>Le universo seque le Tao.<delimiter>Le Tao seque solmente se mesme.
<h1>26</h1>
Le pesante es le radice del legier.<delimiter>Le immobile es le fonte de tote movimento.<delimiter>Dunque le Maestro viagia tote le die<delimiter>sin partiente le casa.<delimiter>Comocunque splendide es le vistas,<delimiter>ille resta serenmente in se mesme.<delimiter>Proque debe le domino del pais<delimiter>papilionar como un idiota?<delimiter>Si on lassa que on es sufflate ci e la,<delimiter>on perde contacto con su radice.<delimiter>Si on lassa que le agitation se move,<delimiter>on perde contacto con qui on es.
<h1>27</h1>
Un bon viagiator ha nulle scopos fixate<delimiter>e non es absorbite con arrivar.<delimiter>Un bon artista lassa su intuition<delimiter>le duce ubicunque illo vole.<delimiter>Un bon scientista ha liberate se mesme de conceptos<delimiter>e mantene su mente aperi a lo que es.<delimiter>Dunque le Maestro es disponibile a tote gente<delimiter>e non rejecta alicuno.<delimiter>Ille es preste a usar tote situationes<delimiter>e non guastar alique.<delimiter>Isto se appella incarnar le lumine.<delimiter>Que es un bon homine ma le inseniante<delimiter>de un mal homine?<delimiter>Que es un mal homine ma le carga<delimiter>de un bon homine?<delimiter>Si on non comprende isto, on devenira perdita,<delimiter>sin reguardo a su grado del intelligentia.<delimiter>Illo es le grande secreto.
<h1>28</h1>
Sape le masculo,<delimiter>totevia tene te al feminina:<delimiter>recipe le mundo in tu braccios.<delimiter>Si on recipe le mundo,<delimiter>le Tao nunquam le quitara<delimiter>e on sera como un parve infante.<delimiter>Sape le blanco,<delimiter>totevia tene te al nigre:<delimiter>sia un examplo pro le mundo.<delimiter>Si on es un examplo pro le mundo,<delimiter>le Tao sera forte intra uno<delimiter>e il habera nil que on non pote facer.<delimiter>Sape le personal,<delimiter>totevia tene te al impersonal:<delimiter>accepta le mundo como illo es.<delimiter>Si on accepta le mundo,<delimiter>le Tao sera luminose intra uno<delimiter>e on retornara a su essentia primal.<delimiter>Le mundo es formate del vacuo,<delimiter>como le utensiles de un bloco de ligno.<delimiter>Le Maestro sape le utensiles,<delimiter>totevia se tene al bloco:<delimiter>dunque ille pote usar tote cosas.
<h1>29</h1>
Vole tu meliorar le mundo?<delimiter>Io non pensa que illo pote occurrer.<delimiter>Le mundo es sacre.<delimiter>On non pote meliorar lo.<delimiter>Si on se ingere con illo, on lo ruinara.<delimiter>Si on se tracta de illo como un objecto, on lo perdera.<delimiter>Il ha un tempore pro esser avante,<delimiter>un tempore pro esser detra;<delimiter>un tempore pro esser in motion,<delimiter>un tempore pro esser in reposo;<delimiter>un tempore pro esser vigorose,<delimiter>un tempore pro esser fatigate;<delimiter>un tempore pro esser secur,<delimiter>un tempore pro esser in periculo.<delimiter>Le Maestro vide cosas como illos es,<delimiter>sin tentar diriger los.<delimiter>Ille lassa que illos vade lor via proprie,<delimiter>e reside al centro del circulo.
<h1>30</h1>
Quicunque conta super le Tao in governar le homines<delimiter>non essaya a fortiar resultatos<delimiter>o vincer inimicos per fortia de armas.<delimiter>Pro cata fortia il ha un countrafortia.<delimiter>Violentia, etiam de bon intention,<delimiter>sempre resalta super se mesme.<delimiter>Le Maestro face su posto<delimiter>e pois cessa.<delimiter>Ille comprende que le universo<delimiter>es pro sempre sin controlo,<delimiter>e que le tentar a dominar eventos<delimiter>va contra le currente del Tao.<delimiter>A causa de su credentia in se mesme,<delimiter>ille non essaya a convincer alteres.<delimiter>A causa de su contentemento con se mesme,<delimiter>ille non cerca approbation del alteres.<delimiter>A causa de su acceptation de se mesme,<delimiter>le integre mundo le accepta.
<h1>31</h1>
Armas es le utensiles de violentia;<delimiter>tote homines decente los detesta.<delimiter>Armas es le utensiles de timor;<delimiter>un homine decente los evitara<delimiter>excepte in le necessitate le plus grave<delimiter>e, si compellite, los usara<delimiter>solmente con le maxime freno.<delimiter>Pace es su valor le plus elevate.<delimiter>Si on ha fracassate le pace,<delimiter>como pote ille esser contente?<delimiter>Su inimicos non es demones,<delimiter>ma esseres human como se mesme.<delimiter>Ille non vole pro illes damno personal.<delimiter>Ni jubila ille in le victoria.<delimiter>Como pote ille jubilar in le victoria<delimiter>e se delecta in le massacro del homines?<delimiter>Ille entra un battalia gravemente,<delimiter>con tristessa e con grande compassion,<delimiter>como si ille assiste a funerales.
<h1>32</h1>
On non pote apperciper le Tao.<delimiter>Plus parve que un electron,<delimiter>Illo contine universos innumerabile.<delimiter>Si potente homines e feminas<delimiter>poterea remaner centrate in le Tao,<delimiter>tote cosas serea in harmonia.<delimiter>Le mundo devenirea un paradiso.<delimiter>Tote gente serea a pace,<delimiter>e le derecto se scriberea in lor cordes.<delimiter>Quando tu ha nomines e formas,<delimiter>sape que illos es provisional.<delimiter>Quando tu ha institutiones,<delimiter>sape ubi lor functiones debe finir.<delimiter>Sapiente quando a cessar,<delimiter>tu pote evitar ulle periculo.<delimiter>Tote cosas fini in le Tao<delimiter>como fluvios flue a in le mar.
<h1>33</h1>
Le saper de alteres es intelligentia;<delimiter>Le saper de se mesme es ver sagessa.<delimiter>Le maestrar de alteres es fortia;<delimiter>Le maestrar de se mesme es ver poter.<delimiter>Si on realisa que on ha bastante,<delimiter>on es vermente ric.<delimiter>Si on resta in le centro<delimiter>e imbracia le morte con su corde integre,<delimiter>on durara pro sempre.
<h1>34</h1>
Le grande Tao flue ubique.<delimiter>Tote cosas nasce de illo,<delimiter>totevia illo non los crea.<delimiter>Illo se curre abundantemente a in su travalio,<delimiter>totevia illo face nulle pretension.<delimiter>Illo nutri mundos infinite,<delimiter>totevia illo non los tene firme.<delimiter>Proque illo se fusiona con tote cosas<delimiter>e se cela in lor cordes,<delimiter>on pote appellar lo humile.<delimiter>Proque tote cosas evanesce a in illo<delimiter>e illo sol dura,<delimiter>on pote appellar lo grande.<delimiter>Illo non es conscie de su grandor;<delimiter>dunque illo es vermente grande.
<h1>35</h1>
Ille qui es centrate in le Tao<delimiter>pote vader ubi ille vole, sin periculo.<delimiter>Ille appercipe le harmonia universal,<delimiter>etiam in medio de grande dolor,<delimiter>proque ille ha trovate pace in su corde.<delimiter>Le musica o le odor de bon cocina<delimiter>pote causar que gente cessa e se diverte.<delimiter>Ma parolas que puncto al Tao<delimiter>pare monotonose e sin gusto.<delimiter>Quando on lo cerca, il ha nil pro vide.<delimiter>Quando on ascolta pro illo, il ha nil pro audir<delimiter>Quando on lo usa, illo es inexhauribile.
<h1>36</h1>
Si on vole contraher qualcosa,<delimiter>primo on debe lassar que illo se expanda.<delimiter>Si on vole eliminar qualcosa,<delimiter>on debe lassar que illo floresce.<delimiter>Si on vole prender qualcosa,<delimiter>primo on debe lassa que on lo da.<delimiter>Isto se appella le perception subtil<delimiter>del via cosas es.<delimiter>Le molle supera le dur.<delimiter>Le lente supera le rapide.<delimiter>Que tu laborares remane un mysterio.<delimiter>Solmente monstra al gente le resultatos.
<h1>37</h1>
Le Tao nunquam face alique,<delimiter>totevia per illo tote cosas es finite.<delimiter>Si potente homines e feminas<delimiter>poterea centrar les mesme in illo,<delimiter>le mundo integre se transformarea<delimiter>per se, in su rhythmos natural.<delimiter>Le gente serea contente<delimiter>con lor vitas simple, quotidian,<delimiter>in harmonia, e libere del desiro.<delimiter>Quando il ha nulle desiro,<delimiter>tote cosas es a pace.
<h1>38</h1>
Le Maestro non essaya a esser potente;<delimiter>dunque ille es vermente potente.<delimiter>Le homine ordinari se continua attinger pro fortia:<delimiter>dunque ille nunquam ha bastante.<delimiter>Le Maestro face nil,<delimiter>totevia ille lassa nil incomplete.<delimiter>Le homine ordinari es sempre faciente cosas,<delimiter>totevia multe plus remane incomplete.<delimiter>Le homine amabile face qualcosa,<delimiter>totevia qualcosa remane incomplete.<delimiter>Le homine juste face qualcosa,<delimiter>e lassa multe cosas pro finir.<delimiter>Le homine moral face qualcosa,<delimiter>e quando necuno responda<delimiter>ille inrola su manica e usa le fortia.<delimiter>Quando le Tao es perdita, il ha bonitate.<delimiter>Quando bonitate es perdita, il ha moralitate.<delimiter>Quando moralitate es perdita, il ha ritual.<delimiter>Ritual es le scalia de ver fide,<delimiter>le initio de chaos.<delimiter>Proque le Maestro concerne se mesme<delimiter>con le profundos e non le surficie,<delimiter>con le fructo e non le flor.<delimiter>Ille ha nulle proprie voler.<delimiter>Ille habita le realitate,<delimiter>e lassa que tote illusiones vade foras.
<h1>39</h1>
In harmonia con le Tao,<delimiter>le celo es clar e spatiose,<delimiter>le terra es solide e plen,<delimiter>tote creaturas floresce insimul,<delimiter>contente con le via illos es,<delimiter>repetente los mesme sin fin,<delimiter>renovate sin fin.<delimiter>Quando homine se ingene con le Tao,<delimiter>le celo deveni immunde,<delimiter>le terra deveni exhaurite,<delimiter>le equilibrio se disintegra,<delimiter>creaturas deveni extincte.<delimiter>Le Maestro vide le partes con compassion,<delimiter>proque ille comprende le integre.<delimiter>Su costume constante es humilitate.<delimiter>Ille non reluce como un joiel<delimiter>ma lassa que le Tao le forma ,<delimiter>tanto irregular e commun como un petra.
<h1>40</h1>
Le retornar es le movimento del Tao.<delimiter>Le render es le via del Tao.<delimiter>Tote cosas nasce de esser.<delimiter>Esser nasce de non-esser.
<h1>41</h1>
Quando un homine superior audi del Tao,<delimiter>ille immediatemente comencia a incarnar lo.<delimiter>Quando un homine medie audi del Tao,<delimiter>ille quasi lo crede, quasi lo dubita.<delimiter>Quando un homine imprudente audi del Tao,<delimiter>ille ride in alte voce.<delimiter>Si ille non ride,<delimiter>il non sera le Tao.<delimiter>Dunque il se dice que<delimiter>le via a in le lumine pare obscur,<delimiter>le via avantiate pare a retornar,<delimiter>le via directe pare longe,<delimiter>ver fortia pare debile,<delimiter>ver puritate pare oxydate,<delimiter>ver resolution pare camiabile,<delimiter>ver claritate pare obscur,<delimiter>le plus grande arte pare ingenue,<delimiter>le plus grande amor pare indifferente,<delimiter>le plus grande sagessa pare infantil.<delimiter>Le Tao es nunquam esser trovate.<delimiter>Totevia illo nutri e comple tote cosas.
<h1>42</h1>
Un parturi a Duo.<delimiter>Duo parturi a Tres.<delimiter>Tres parturi a tote cosas.<delimiter>Omne cosas ha lor fundos al feminina<delimiter>e sta affrontante le masculo.<delimiter>Quando masculo e feminina se combina,<delimiter>tote cosas compli harmonia.<delimiter>Homines ordinari odia solitude.<delimiter>Ma le Maestro face uso de illo,<delimiter>imbraciante su solitude, comprendente<delimiter>que ille es un con le universo integre.
<h1>43</h1>
Le cosa le plus moderate in le mundo<delimiter>supera le cosa le plus dur in le mundo.<delimiter>Lo que ha nulle substantia<delimiter>entra ubi il ha nulle spatio.<delimiter>Isto monstra le valor de non-action.<delimiter>Inseniar sin parolas,<delimiter>exequer sin actiones:<delimiter>illo es le via del Maestro.
<h1>44</h1>
Fama o integritate: qual es plus importante?<delimiter>Moneta o felicitate: qual es plus preciose?<delimiter>Successo o fallimento: qual es plus destructive?<delimiter>Si on reguarda a alteres pro satisfaction,<delimiter>on sera nunquam vermente satisficate.<delimiter>Si on felicitate depende super moneta,<delimiter>on sera nunquam felice con se mesme.<delimiter>Sia contente con illo que tu ha;<delimiter>jubila in le via cosas es.<delimiter>Quando on realisa il ha nil carente,<delimiter>le integre mundo pertine a uno.
<h1>45</h1>
Ver perfection pare imperfecte,<delimiter>totevia illo es perfectemente se mesme.<delimiter>Ver plenitude pare vacue,<delimiter>totevia illo es completemente presente.<delimiter>Ver rectitude pare torte.<delimiter>Ver sagessa pare imprudente.<delimiter>Ver arte pare sin arte.<delimiter>Le Maestro lassa que cosas occurre.<delimiter>Ille forma eventos como illos veni.<delimiter>Ille se remove del via<delimiter>e lassa que le Tao parla pro se mesme.
<h1>46</h1>
Quando un pais es in harmonia con le Tao,<delimiter>le fabricas construer comiones e tractores.<delimiter>Quando un pais va contra le Tao,<delimiter>reservas de capites explosive cresce al exterior del citates.<delimiter>Il ha nulle illusion plus grande que timor,<delimiter>nulle injuria plus grande que preparar a defender se mesme,<delimiter>nulle infortuna plus grande que haber un inimico.<delimiter>Quicunque pote vider per tote timor<delimiter>sera sempre secur.
<h1>47</h1>
Sin aperir su porta,<delimiter>on pote aperir su corde al mundo.<delimiter>Sin reguarder su fenestra,<delimiter>on pote vider le essentia del Tao.<delimiter>Le plus on sape,<delimiter>le minus on comprende.<delimiter>Le Maestro arriva sin partir,<delimiter>vide le lumine sin reguardar,<delimiter>compli sin facer un cosa.
<h1>48</h1>
In le continuation del scientia,<delimiter>cata die qualcosa se adde.<delimiter>In le exercitio del Tao,<delimiter>cata die qualcosa se lassa cader.<delimiter>Minus e minus ha on besonio de fortiar cosas,<delimiter>usque finalmente on arriva a non-action.<delimiter>Quando nil es finite,<delimiter>nil remane incomplete.<delimiter>On pote ganiar ver maesteria<delimiter>per lassar que cosas va lor proprie via.<delimiter>On non pote ganiar lo per ingerer se.
<h1>49</h1>
Le Maestro ha nulle mente de su propie.<delimiter>Ille travalia con le mente del gente.<delimiter>Ille es bon al gente qui es bon.<delimiter>Anque ille es bon al gente qui non es bon.<delimiter>Isto es ver bonitate.<delimiter>Ille ha fide in le gente qui es responsabile.<delimiter>Anque ille ha fide in le gente qui non es responsabile.<delimiter>Isto es ver fide.<delimiter>Le mente del Maestro es como spatio.<delimiter>Gente non le comprende.<delimiter>Illes reguarda a ille e attende.<delimiter>Ille les tracta como su proprie infantes.
<h1>50</h1>
Le Maestro se rende mesme<delimiter>a quecunque le momentos apporta.<delimiter>Ille sape que ille morira,<delimiter>e ille ha nil restante al qual tener,<delimiter>nulle illusiones in su mente,<delimiter>nulle resistentia in su corpore.<delimiter>Ille non pensa de su actiones;<delimiter>illes flue del corde de su esser.<delimiter>Ille retene nil del vita;<delimiter>dunque ille es preste pro le morte,<delimiter>como un homine es preste pro le somno<delimiter>post un bon die de labor.
<h1>51</h1>
Cata esser in le universo<delimiter>es un expression del Tao.<delimiter>Illo proveni a in existentia,<delimiter>inconsciente, perfecte, libere,<delimiter>assume un corpore physic,<delimiter>lassa que le circumstantias se compli.<delimiter>Illo es proque cata esser<delimiter>spontaneemente honora le Tao.<delimiter>Le Tao parturi a tote esseres,<delimiter>los nutri, los mantene,<delimiter>los custodia, los conforta, los protege,<delimiter>los reprende a se mesme,<delimiter>crear sin posseder,<delimiter>ager sin expectar,<delimiter>guidar sin ingerer.<delimiter>Illo es proque le amor del Tao<delimiter>es in le natura mesme de cosas.
<h1>52</h1>
In le initio era le Tao.<delimiter>Omne cosas flue de illo;<delimiter>tote cosas retorna a illo.<delimiter>Pro trovar le origine,<delimiter>retracia le manifestationes.<delimiter>Quando on recognosce le infantes<delimiter>e trova le matre,<delimiter>on sera libere de tristessa.<delimiter>Si on claude su mente in judicamentos<delimiter>e traffica con desiros,<delimiter>su corde se disturbara.<delimiter>Si on lassa que su mente judica<delimiter>e non que le sensos se duce,<delimiter>su corde trovara le pace.<delimiter>Vider a in obscuritate es claritate.<delimiter>Saper submitter se es resistentia.<delimiter>Usa tu proprie lumine<delimiter>e retorna al fonte del lumine.<delimiter>Isto se appella le practicar del eternitate.
<h1>53</h1>
Le grande Via es facile,<delimiter>totevia gente prefere le vias lateral.<delimiter>Guarda te quando cosas es disequilibrate.<delimiter>Resta centrate intra le Tao.<delimiter>Quando speculatores ric prospera<delimiter>durante que fermeros perde lor terreno;<delimiter>quando officiales governamental dispende moneta pro<delimiter>armas in loco de remedios;<delimiter>quando le del classe alte es prodige e irresponsabile<delimiter>durante que le povre ha nulle fonte de adjuta<delimiter>tote isto es furto e chaos.<delimiter>Illo non es in accordo con le Tao.
<h1>54</h1>
Quicunque se planta in le Tao<delimiter>non sera displantate.<delimiter>Quicunque imbracia le Tao<delimiter>non cadera.<delimiter>On honorara su nomine<delimiter>de generation a generation.<delimiter>Que le Tao es presente in tu vita<delimiter>e tu devenira genuine.<delimiter>Que illo es presente in tu familia<delimiter>e tu familia florescera.<delimiter>Que illo es presente in tu pais<delimiter>e tu pais sera un examplo<delimiter>a tote paises in le mundo.<delimiter>Que illo es presente in le universo<delimiter>e le universo cantara.<delimiter>Como sape io que isto es ver?<delimiter>Per reguardar intra me mesme.
<h1>55</h1>
Ille qui es in harmonia con le Tao<delimiter>es como un neonato.<delimiter>Su ossos es molle, su musculos es debile,<delimiter>ma su prisa es potente.<delimiter>Ille non sape del union<delimiter>del masculo el feminina,<delimiter>totevia su penis pote star erecte,<delimiter>assi intense es su vital fortia.<delimiter>Ille pote critar fortissime tote le die,<delimiter>totevia ille nunquam deveni rauc,<delimiter>assi comple es su harmonia.<delimiter>Le fortia del Maestro es como isto.<delimiter>Ille lassa que tote cosas veni e va<delimiter>sin effortio, sin desiro.<delimiter>Ille nunquam expecta resultatos;<delimiter>dunque ille es nunquam disappunctate<delimiter>Ille es nunquam disappunctate;<delimiter>dunque su spirito nunquam invetera.
<h1>56</h1>
Ille qui sape non parla.<delimiter>Ille qui parla non sape.<delimiter>Claude tu bucca,<delimiter>obstrue tu sensos,<delimiter>obtunde tu acutessa,<delimiter>disnoda tu nodos,<delimiter>amolli tu reguardo,<delimiter>subside tu pulvere.<delimiter>Isto es le identitate primal.<delimiter>Sia como le Tao.<delimiter>On non pote approchar lo o retirar lo,<delimiter>beneficiar lo o nocer a illo,<delimiter>honorar lo o disgratiar lo.<delimiter>Illo se rende continuemente<delimiter>Illo es proque illo indura.
<h1>57</h1>
Si on vole esser un grande leader,<delimiter>on debe apprender a sequer le Tao.<delimiter>Cessa tentar a controllar.<delimiter>Lassa que vade le planos e conceptos fixe,<delimiter>e le mundo governara se mesme.<delimiter>Le plus prohibitiones on ha,<delimiter>le minus virtuose sera le gente.<delimiter>Le plus armas on ha,<delimiter>le minus secur sera le gente.<delimiter>Le plus subsidios on ha,<delimiter>le minus independente sera le gente.<delimiter>Dunque le Maestro dice:<delimiter>io relinque direction del lege,<delimiter>e le gente deveni honeste.<delimiter>Io relinque direction del economia politic,<delimiter>e le gente deveni prospere.<delimiter>Io relinque direction del religion,<delimiter>e le gente deveni seren.<delimiter>Io relinque direction del tote desiro pro le bon communal,<delimiter>e le bon deveni tanto commun como herbas.
<h1>58</h1>
Si un pais se governa con tolerantia,<delimiter>le gente es confortabile e honeste.<delimiter>Si un pais se governa con repression,<delimiter>le gente es depresse e astute.<delimiter>Quando le voler-a-fortia es incargate,<delimiter>le plus alte le ideales, le plus basse le resultos.<delimiter>Essaya a facer que le gente es felice,<delimiter>e tu pone le fundamentos de miseria.<delimiter>Essaya a facer que le gente es moral,<delimiter>e tu pone le fundamentos de vitio.<delimiter>Dunque le Maestro es contente<delimiter>a servir como un examplo<delimiter>e non a imponer su voler.<delimiter>Ille es punctate, ma non penetrante,<delimiter>Franc, ma flexibile.<delimiter>Radiante, ma dulce al oculos.
<h1>59</h1>
Pro ben governar un pais<delimiter>il ha nil melio que moderation.<delimiter>Le marca de un homine moderate<delimiter>es le libertate de su proprie ideales.<delimiter>Tolerante como le celo,<delimiter>omne-penetrante como lumine solar,<delimiter>firme como un monte,<delimiter>flexibile como un arbore in le vento,<delimiter>ille ha nulle destination in vista<delimiter>e face uso de alique<delimiter>le qual le vita per fortuna le apporta.<delimiter>Nil es impossibile pro ille.<delimiter>Proque ille ha relinque,<delimiter>ille pote custodiar le ben-esser del populo<delimiter>como un matre custodia su infante.
<h1>60</h1>
Le governar de un pais grande<delimiter>es como le frir de un piscette.<delimiter>On lo avaria con troppo pulsar.<delimiter>Centra tu pais in le Tao<delimiter>e mal habera nulle fortia.<delimiter>Non proque illo non es la,<delimiter>ma proque tu potera remover te de su via.<delimiter>Da a mal nil a opposer<delimiter>e illo disparera per se mesme.
<h1>61</h1>
Quando un pais obtene fortia grande,<delimiter>illo deveni como le mar:<delimiter>tote rivos curre a in illo.<delimiter>Le plus potente illo deveni,<delimiter>le plus grande le besonio pro humilitate.<delimiter>Humilitate significa haber fide in le Tao,<delimiter>pro isto nunquam haber besonio de esser defensive.<delimiter>Un nation grande es como un homine grande:<delimiter>Quando ille face un error, ille lo comprende.<delimiter>Habente comprendite lo, ille lo admitte.<delimiter>Habente admittite lo, ille lo corrige.<delimiter>Ille considera le qui indica su faltas<delimiter>como su inseniante le plus benevolente.<delimiter>Ille pensa de su inimico<delimiter>como le umbra que ille se mesme projecta.<delimiter>Si un nation se centra in le Tao,<delimiter>si illo nutri su proprie gente<delimiter>e non se ingere in le affaires de alteres,<delimiter>illo sera un lumine a tote nationes in le mundo.
<h1>62</h1>
Le Tao es le centro del universo<delimiter>le tresor del bon homine<delimiter>le refugio del mal homine.<delimiter>On pote comprar le honores con parolas belle,<delimiter>on pote ganiar le respecto con bon actos;<delimiter>ma le Tao es ultra tote valor,<delimiter>e necuno pote complir lo.<delimiter>Le gente pote vider su lumine<delimiter>Dunque, quando on selige un nove leader,<delimiter>non offere a adjutar le<delimiter>con tu ricchessa o tu competentia.<delimiter>In su loco offere<delimiter>a inseniar le del Tao.<delimiter>Proque le Maestros ancian estima le Tao?<delimiter>Proque, essente un con le Tao,<delimiter>quando on cerca, on trova;<delimiter>e quando on face un error, on se pardonna.<delimiter>Illo es proque tote le mundo lo ama.
<h1>63</h1>
Age sin facer;<delimiter>travalio sin effortio.<delimiter>Pensa del parve como large<delimiter>e le poc como multe.<delimiter>Confronta le difficile<delimiter>durante que illo es ancora facile;<delimiter>compli le labor grande<delimiter>per un serie de parve actos.<delimiter>Le Maestro nunquam essaya a attinger le grande;<delimiter>dunque ille compli grandor.<delimiter>Quando ille incontra un difficultate,<delimiter>ille stoppa e da se mesme a illo.<delimiter>Ille non adhere a su proprie conforto;<delimiter>dunque problemas es nulle problema pro ille.
<h1>64</h1>
Que es radicate es facile a nutrir.<delimiter>Que es recente es facile a corriger.<delimiter>Que es fragile es facile a rumper.<delimiter>Que es parve es facile a dispersar.<delimiter>Evita enoio ante que illo surge.<delimiter>Pone cosas in ordine ante que illos existe.<delimiter>Le pino gigante<delimiter>cresce ex un planton miniscule.<delimiter>Le viage de mille millias<delimiter>comencia con un passo.<delimiter>Pulsante a in action, on falle.<delimiter>Essayante a apprender cosas, on los perde.<delimiter>Fortiante un projecto a completion,<delimiter>on ruina lo que era quasi matur.<delimiter>Dunque le action del Maestro es<delimiter>le lassar que le cosas prende lor curso.<delimiter>Ille remane tanto calme<delimiter>al fin como al initio.<delimiter>Ille ha nil,<delimiter>dunque il ha nil pro perder.<delimiter>Lo que ille desira es non-desiro;<delimiter>lo que ille apprende es a disapprender.<delimiter>Ille simplemente rememora gente<delimiter>de que illes ha sempre essite.<delimiter>Ille ama nil ma le Tao.<delimiter>Dunque ille pote amar tote cosas.
<h1>65</h1>
Le Maestros ancian<delimiter>non essayava a educar le gente,<delimiter>ma amabilemente les inseniava a non-saper.<delimiter>Quando illes pensa que illes sape le responsas,<delimiter>gente es difficile a guidar.<delimiter>Quando illes sape que illes non sape,<delimiter>gente pote trovar lor proprie via.<delimiter>Si tu vole apprender a governar,<delimiter>evita esser habile o ric.<delimiter>Le patrono le plus simple es le le plus clar.<delimiter>Contente con un vita ordinari,<delimiter>on pote monstrar a tote gente le via<delimiter>a lor proprie ver natura.
<h1>66</h1>
Omne rivos flue al mar<delimiter>proque illo es plus basse que illes es.<delimiter>Humilitate lo da su fortia.<delimiter>Si on vole governar le gente,<delimiter>on debe placiar se mesme sub illes.<delimiter>Si on vole ducer le gente,<delimiter>on debe apprender a sequer les.<delimiter>Le Maestro es super le gente,<delimiter>e necuno senti opprimite.<delimiter>Ille va in avante del gente,<delimiter>e necuno senti manipulate.<delimiter>Le integre mundo es grate a ille.<delimiter>Proque ille comple con necuno,<delimiter>necuno pote compler con ille.
<h1>67</h1>
Alicunos dice que mi doctrina es nonsenso.<delimiter>Alteres lo appella elevate ma impractic.<delimiter>Ma a ille qui ha reguardate intra se mesme,<delimiter>iste nonsenso face senso perfecte.<delimiter>E a ille qui lo applica,<delimiter>iste elevation ha radices que cresce profundemente.<delimiter>Io ha solmente tres doctrinas:<delimiter>simplicitate, patientia, compassion.<delimiter>Iste tres es le tresores le plus grande de uno.<delimiter>Simple in actiones e in pensamentos,<delimiter>on retorna al fonte de esser.<delimiter>Patiente con ambe amicos e inimicos,<delimiter>on accorda con le via que cosas es.<delimiter>Mesericorde a se mesme,<delimiter>on reconcilia tote esseres in le mundo.
<h1>68</h1>
Le optime athleta<delimiter>vole que su opponente es a su optime.<delimiter>Le optime general<delimiter>entra le mente de su inimico.<delimiter>Le optime homine de affaires<delimiter>servi le bon communal.<delimiter>Le optime leader<delimiter>seque le voler del gente.<delimiter>Omne de illes incarna<delimiter>le virtute de non-competition.<delimiter>Il non es que illes non ama compler,<delimiter>ma que illes lo face in le spirito de joco.<delimiter>In isto illes es como infantes<delimiter>e in harmonia con le Tao.
<h1>69</h1>
Le generales diceva<delimiter>«In loco de facer le movimento prime<delimiter>il es melior attender e vider.<delimiter>In loco de advantiar un uncia de longor<delimiter>il es melior retirar se un yard.»<delimiter>Isto se appella<delimiter>mover in avante sin advantiar,<delimiter>repulsar sin usar del armas.<delimiter>Il ha nulle infortuna plus grande<delimiter>que le subestimar de un inimico<delimiter>Le subestimar de un inimico<delimiter>significa le pensar que ille es mal.<delimiter>Dunque on destrue su tres tresores<delimiter>e deveni un inimico se mesme.<delimiter>Quando duo grande fortias se oppose a un le altere,<delimiter>le victoria vadera<delimiter>al uno que sape submitter se.
<h1>70</h1>
Mi doctrinas es facile a comprender<delimiter>e facile a applicar<delimiter>Totevia le intellecto nunquam los apprendera,<delimiter>e si on essaya a practicar los, on fallera.<delimiter>Mi doctrinas es plus vetule que le mundo.<delimiter>Como pote on apprender lor signification?<delimiter>Si tu vole saper me<delimiter>reguarda intra tu corde.
<h1>71</h1>
Non-saper es ver scientia.<delimiter>Presumer saper es un maladia.<delimiter>Primo comprende que tu es malade;<delimiter>pois tu pote approchar le sanitate.<delimiter>Le Maestro es su proprie medico.<delimiter>Ille se mesme ha curate de tote saper.<delimiter>Dunque ille es vermente integre.
<h1>72</h1>
Quando illes perde lor senso de pavor reverential,<delimiter>gente torna a religion.<delimiter>Quando illes non jam ha fide a se mesme,<delimiter>illes comencia a depender super authoritate.<delimiter>Dunque le Maestro se retira<delimiter>a fin que le gente non sera confuse.<delimiter>Ille insenia sin inseniar,<delimiter>a fin que le gente habera nil a apprender.
<h1>73</h1>
Le Tao es sempre in repose.<delimiter>Illo supera sin compler,<delimiter>responda sin parlar un parola,<delimiter>arriva sin esser advocate,<delimiter>compli sin un plano.<delimiter>Su rete coperi le universo integre.<delimiter>E ben que su malias es large,<delimiter>illo non lassa que un cosa passa.
<h1>74</h1>
Si on sape que tote cosas se cambia,<delimiter>on non essayara a tener a alique.<delimiter>Si on non ha timor de morir,<delimiter>il ha nil que on non pote complir.<delimiter>Essayar a controllar le futura<delimiter>es como essayar a prender le loco del carpentero principal.<delimiter>Quando on manea le utensiles del carpentero principal,<delimiter>probabilemente on secara tu mano.
<h1>75</h1>
Quando taxas es troppo grande,<delimiter>le gente habera fame.<delimiter>Quando le governamento es troppo inportunate<delimiter>le gente perde lor spirito.<delimiter>Age pro le beneficio del gente.<delimiter>Ha fide a illes; lassa les sol.
<h1>76</h1>
Homines quando nascite es molle e flexibile;<delimiter>quando morte, illes es rigide e dur.<delimiter>Plantas quando nascite es tenere e flexibile;<delimiter>quando morte, illes es fragile e sic.<delimiter>Dunque quicunque es rigide e inflexible<delimiter>es un discipulo del morte.<delimiter>Quicunque es molle e cedente<delimiter>es un discipulo de vita.<delimiter>Le dur e le rigide sera rupte.<delimiter>Le molle e flexibile prevalera.
<h1>77</h1>
Le modo que illo age in le mundo, le Tao<delimiter>es como le curvar de un arco.<delimiter>Le alto se curva a basso;<delimiter>le basso se curva in alto.<delimiter>Illo adjusta excesso e deficientia<delimiter>a fin que il ha balantia perfecte.<delimiter>Illo subtrahe de illo que es troppo<delimiter>e da a illo que non es bastante.<delimiter>Ille qui essaya a controllar,<delimiter>qui usa fortia a protectar su poter,<delimiter>va contra le direction del Tao.<delimiter>Illos subtrahe de ille qui non ha bastante<delimiter>e da a ille qui ha multo troppo.<delimiter>Le Maestro pote continuar dar<delimiter>proque il ha nulle fin a su ricchessa.<delimiter>Ille age sin expectation,<delimiter>succede sin assumer credito,<delimiter>e non pensa que ille es melior<delimiter>que alicuno altere.
<h1>78</h1>
Nil in le mundo<delimiter>es tanto molle e cedente como aqua.<delimiter>Totevia pro dissolver le dur e inflexible,<delimiter>nil pote superar lo.<delimiter>Le molle supera le dur;<delimiter>le dulce supera le rigide.<delimiter>Tote le mundo sape que isto es ver,<delimiter>ma poc pote applicar lo.<delimiter>Dunque le Maestro remane<delimiter>seren in medio de tristessa.<delimiter>Le mal non pote entra su corde.<delimiter>Proque ille ha abandonate le adjutar,<delimiter>ille es le adjuta le plus grande del gente.<delimiter>Ver parolas pare esser paradoxe.
<h1>79</h1>
Fallimento es un opportunitate.<delimiter>Si on blasma alicuno altere,<delimiter>il ha nulle fin al blasmo.<delimiter>Dunque le Maestro<delimiter>satisface su proprie obligationes<delimiter>e corrige su proprie errore.<delimiter>Ille face lo que ille debe facer<delimiter>e demanda nil de alteres.
<h1>80</h1>
Si un pais se governa sagemente,<delimiter>su habitantes sera contente.<delimiter>Illes gaude del labor de su manos<delimiter>e non guasta tempore inventante<delimiter>machinas que allevia travalio.<delimiter>Proque illes carmente ama su casas,<delimiter>le viages non les interessa.<delimiter>Il pote haber un poc de carros e barcas,<delimiter>ma istos non va alicubi.<delimiter>Il pote haber un arsenal de armas,<delimiter>ma necuno jamais los usa.<delimiter>Le gente gaude de su alimentos,<delimiter>prende placia in esser con su families,<delimiter>passa le weekends travaliante in su jardines,<delimiter>se delecta in le evenimentos del vicinitate.<delimiter>E etiam ben que le pais proxime es assi proxime<delimiter>que gente pote audir su gallos cantante e su canes latrante,<delimiter>illes es contente a morir de vetulessa<delimiter>sin jamais vader pro vider lo.
<h1>81</h1>
Ver parolas non es eloquente;<delimiter>eloquente parolas non es ver.<delimiter>Homines sage non debe provar su puncto;<delimiter>homines qui debe provar su puncto non es sage.<delimiter>Le Maestro ha nulle possessiones.<delimiter>Le plus que ille face pro alteres,<delimiter>le plus felice ille es.<delimiter>Le plus que ille da a alteres,<delimiter>le plus opulente ille es.<delimiter>Le Tao nutri per non fortiar.<delimiter>Per non dominar, le Maestro duce.