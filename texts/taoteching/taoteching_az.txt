Lao-tszı
<h1>Tao Te Çinq</h1>
<h1>1</h1>
Yolun istiqaməti müəyyəndirsə — o haqq yolu deyil<delimiter>Ad səsləndirilə bilərsə — o əbədi ad deyil<delimiter>Göyün və yerin atası — adsızdır<delimiter>Ad sahibi — saysız-hesabsız cisimlərin anasıdır<delimiter>Ehtirassız halda onun ecazkar sirrini duyarsan<delimiter>Ehtiraslarla dolu olaraq — onun izhar səthini görərsən<delimiter>Biri və başqası — adları fərqli, həqiqi mahiyyətləri eynidir<delimiter>Birgə onlara Sirr Dəryası deyərlər<delimiter>Dəryanın dibində birindən başqasına keçid var —<delimiter>O sirrin zərif möcüzələrinə aparan qapıdır
<h1>2</h1>
Hamı gözəlliyin gözəlliyini dərk edib — buna görə də eybəcərlik peyda oldu<delimiter>Hamı xeyrin xeyirli olduğunu dərk edib — buna görə də şər peyda oldu <delimiter>Ona görə də<delimiter>Varlıq ilə yoxluq bir-birini törədir<delimiter>Çətin və asan biri-birinə gətirib çıxarır<delimiter>Uzun və qısa biri-birlə tutuşdurulur<delimiter>Hündür və alçaq bir-birini təyin edir<delimiter>Səslər bir-birlə həmahəng olur<delimiter>Əvvəl və axır bir-birini növbələyir<delimiter>Buna görə Arif Aqil iş görəndə biəməldir, öyüd verəndə dinməzdir<delimiter>Məşğul olduqda iştirak etmir<delimiter>Yaratdığına yiyəlik etmir<delimiter>Hərəkətdə cəhd etmir<delimiter>Zəhmətini yönəltmir məqsədə<delimiter>Nəticələrlə vaxtını itirmir fəxr edə<delimiter>Buna görə də ruhu tükənməzdir
<h1>3</h1>
Qabiliyyətlilər sayılmazsa — eldə mübahisə və rəqabət olmaz.<delimiter>Cavahiratın dəyəri olmazsa — eldə oğruluq olmaz.<delimiter>Ehtiras doğuran şeylər görünməzsə - qəlblər çaxnaşmaz.<delimiter>Buna görə Arif Aqilin qaydası budur ki,<delimiter>Ürək boş olmalı, qarın isə dolu;<delimiter>Şövq olmalı zəif, özək isə möhkəm.<delimiter>İstək az olmalı — naşükürlük olmasın,<delimiter>Bilik az olmalı — narahatçılıq olmasın.<delimiter>Biliyi çox olanlar isə fəaliyyətdən kənar qalmalıdır, çünki<delimiter>Biəməllik ahəng eylər.
<h1>4</h1>
Yolunun içi yox, lakin bu üzdən hər bir şey var və varlığını aşmır<delimiter>Onun səthi yox — ülgünün tiyə xətti kimi incə və zərifdir — lakin özü bütün səthlərin səbəbidir<delimiter>Dəryalar Dəryasından də dərin — o bütün varlıqların ulu cəddinə bənzər<delimiter> Kəskinliyini azalt<delimiter>Şəfəqini boğ<delimiter>Xüsusiyyətlərini tarazla<delimiter> Necə də sakit və aydındır o ali yol!<delimiter>Bilmirəm nədən əmələ gəlib, bilirəm ki ululardan da uludur
<h1>5</h1>
Yernən göyün şəfqəti yox — onlar üçün hər bir varlıq elə bil səmənidir<delimiter>Arif Aqilin şəfqəti yox — onun üçün hər bir adam elə bil səmənidir<delimiter>Yernən göyün arası körüyə bənzəmirmi?<delimiter>Boşluğu da xeyir, boşalması da...<delimiter>Neyə bənzəmirmi?<delimiter>Boş içi hərəkətə gələndə nələr doğur...<delimiter>Çoxlu söz yorar<delimiter>Həddini bilmək yaxşı
<h1>6</h1>
Dərənin (vadi) ruhu ölməzdir — əsrarəngiz Ulu Ana<delimiter>O — zülmətdən aydınlığa, “ola bilər”-dən “var”-a aparan qapıdır<delimiter> Yernən göyün ən dərin kökü ondan doğur<delimiter>Görsənməyən o dönməyi əbədi davam edir<delimiter>Sevgisi, ehmalı isə tükənməzdir
<h1>7</h1>
Yernən göyün ömrü uzundur<delimiter>Yernən göy özləri üçün yaşamırlar<delimiter>yalnız bunun üçün də ömürləri o qədər uzundur<delimiter>Arif Aqil hamıya yol verir, bunun üçün də hamıdan öndədir<delimiter>Öz qeydinə qalmır, buna görə də salamatdır<delimiter>Özünə qarşı deyil mi onun bu yanaşması?<delimiter>Əksinə, keyfiyyətlərin bütövlüyünə çatmağın yolu budur!
<h1>8</h1>
Su bir örnəkdir kəramətin<delimiter>Bütün məxluqlara xeyir gətirər<delimiter>Heç mübarizə etməz, özü üçün ən alçaq yer axtar<delimiter>Onun bu qaydası yola bənzər<delimiter>Evin məziyyəti yaxşı yerdə durmaqdadır<delimiter>Qəlbin — niyyətin dərinliyindədir<delimiter>Ünsiyyətlərin — insanlıqdadır<delimiter>Sözlərin — ixlasdadır<delimiter>Hökmün — xeyri-nizamdadır<delimiter>İşin — məharətdə<delimiter>Hərəkətin — vaxtı-vaxtında olduğundadır<delimiter>Özünü suya bənzədən yanlışlıq etməz
<h1>9</h1>
Qabı ağzına kimi doldursan — aparanda dağılacaq<delimiter>Qab sızırsa — onu doldurmaqdansa qoy boşalsın<delimiter>Bizin itiliyini dəqiqədə bir yoxlasan — kütləşər<delimiter>Həddindən çox itiləsən — yeyilər, yoxa çıxar<delimiter>Hədsiz var-dövləti qorumaq mümkün deyil<delimiter>Rifahı ilə çox öyünənə salamat qalmaq mümkün deyil<delimiter>İşini bitirib kənara çəkilmək — yolu budur
<h1>10</h1>
Axını düzümdən ayırd etməmiş vəhdətini tapmaq mümkündürmü?<delimiter>Nəfəsi an-layib ruhun ali zərifliyinə nail olmaqla körpənin halına çatmaq mümkündürmü?<delimiter>Seyrin güzgüsünü saf edib qüsursuz olmaq mümkündürmü?<delimiter>Bir fənd işlətməmiş sevdiyinə yol göstərmək mümkündürmü?<delimiter>Ana kimi sevərək göyün qapılarını ehtirassız açmaq və bağlamaq, həyatı nəfəs kimi aramla alıb və vermək mümkündürmü?<delimiter>Aləmin dörd yanını da dərk edib biəməl qalmaq mümkündürmü?<delimiter>Həm doğmaq, həm yetişdirmək<delimiter>Yaratdığına malik olmamaq<delimiter>Qət etdiyini iddia etməmək<delimiter>Hökm etdiyinə nəzarət etməmək<delimiter> Budur kəramətin əsl qüvvəsi
<h1>11</h1>
Otuz dəndə birləşib təkərdə, lakin<delimiter>Ortası deşik olmazsa əgər — təkərin xeyri olmaz ki<delimiter>Gildən yapırlar qabı, lakin<delimiter>İçi boş olmazsa əgər — qabın xeyri olmaz ki<delimiter>Evi tikəndə divar içində açırlar qapı-baca, həm də<delimiter>Divarların arasını saxlamazsan əgər boş — evin xeyri olmaz ki<delimiter>Onun üçün də<delimiter>Varlıq yalnız hüdududur yoxluğun <delimiter>Hər bir şeyin əsl dəyəri - onun içidir
<h1>12</h1>
Rənglər çoxluğu gözü kor edər<delimiter>Səslər çoxluğu qulağı kar edər<delimiter>Dadlar çoxluğu tamın şitini çıxardar<delimiter>Ov və cıdır qəlbi küt edər<delimiter>Cavahirat arzusu azğınlıq gətirər<delimiter>Buna görə də Arif Aqil zahiri ilə yox — daxili ilə məşğuldur<delimiter>Birindən imtina edərək başqasına nail olmaq mümkündür!
<h1>13</h1>
Şərəf, rüsvay — bir lərzədir bunlar<delimiter>Ad-san — bir bəladır həyatda<delimiter>Niyə şərəf də rüsvay da bir lərzədir?<delimiter>Çünki onlardan asılı olursan:<delimiter>Şərəfi qorxursan ki qazanmazsan,<delimiter>Qazandın da — qorxursan ki itirərsən.<delimiter>Buna görə şərəf və rüsvay — bir lərzədir<delimiter>Niyə bəs ad-san bir bəladır?<delimiter>Çünki bədəndə olduğumuzdan özümüzün üstündə yaman əsirik<delimiter>Özümüzü əsirgəməsək nə bəlamız ola bilir ki?<delimiter>Bu üzdən:<delimiter>Bəşəriyyətə xidmətdə özünü əsirgəməyənə bəşəriyyət də güvənər<delimiter>Yaşadığı torpağı öz bədənini sevdiyi kimi sevən bir kəs yerdə bərk durar
<h1>14</h1>
Görmək tək baxmaq deyil — daxilən dinc olub ətrafa qovuşmaq deməkdir<delimiter>Eşitmək tək qulaq asmaq deyil — daxilən sakit və boş qalmaq deməkdir<delimiter>Mənimsəmək tək ani anlamaq deyil — zərrə bə zərrə, elə bil özündən gizlin, dərk edib qəbul etmək deməkdir<delimiter>Bu üç qaydanın nəticəsi onların kökü ilə birdir — vahiddir<delimiter>Nədir ki o vahid həqiqət?<delimiter>Zirvəsi nur tanımır<delimiter>Dibi deyil zülmət<delimiter>Sezilməz hərəkəti, lakin ani olsa da belə dayanmır əbədi<delimiter>Adlanılmazdır və hər an yenə də yoxluğa qayıdır<delimiter>Buna deyərəm: formasızlıq forması, vücudsuz vücud<delimiter>Bu surətə deyərəm: mübhəm və qeyri müəyyən<delimiter>Rastlaşıram onunla, lakin üzünü görmürəm<delimiter>Təqib edirəm — lakin arxasını görmürəm<delimiter>Qədim bu yoldan bərk tutsan<delimiter>Gərçəyin açarsan tam sirrini<delimiter>Varlığın duyarsan mənbəyini<delimiter>Buna deyərlər yolun özülü
<h1>15</h1>
Yol əhli-nin qədim ustadları elə incə və zərif ərəfələrə çatmışdır ki <delimiter>Onların bildiklərinin dərinliyi başqaları üçün qaranlıq — bilinməz idi <delimiter>Daxili bilinməzdirsə — zahirinin təsviri ilə eyham edərəm:<delimiter>Qışda çayı keçənlər kimi — diqqətli<delimiter>Dörd yandan təhlükə ilə dövrələnmişlər kimi — ehtiyatlı<delimiter>Evin sahibi ilə üzləşən qonaq kimi — təmkinli, ədəb-ərkanlı<delimiter>Yazda gölün üzündə əriyib-gedən buz kimi — görkəmsiz<delimiter>İşlənməmiş girdin kimi — sadə<delimiter>Vadi kimi — açıq<delimiter>Sel suyu kimi — tutqun<delimiter>Tutqun idilər, lakin sükutları ilə aydınlıq gətirərdilər<delimiter>Biəməl idilər, lakin əbədi dövranı yönərək həyatı bəsləyərdilər<delimiter>Bu yolu qorumaqla kifayətlənərdilər — əlavə istəməzdilər və etməzdirlər.<delimiter>Elə qorunan köhnələr, amma üzülməz.
<h1>16</h1>
İçim tam boş, tam asudə olaraq<delimiter>Edirəm səy, bu sükutu səbatla qoruyuram<delimiter>Hər şey özü dövran edir — bitir, çiçəklənir,<delimiter>Toxum atır və qayıdır kökünə<delimiter>O heç nəyə qayıdışı mən seyr edirəm<delimiter>Qismətdir hər şeyə o qayıdış sükuta<delimiter>O əbədi dövran sabitdir, daimidir<delimiter>Bunu bilən — tapar ziya, aydınlığa çıxar<delimiter>Bilməzsə — budur şər — çapalayar çılğınca<delimiter>Dərk et — o son mənzil sirrlər xəzinəsidir<delimiter>Göyün özü hökmdarı onun — səxavətlidir<delimiter>Ora gedən də yol — göylər yoludur — haqq yoludur<delimiter>Yolun da ki nə bədəni var nə də ki nəfsi<delimiter>Demək o dövrandan kənardır — əbədidir
<h1>17</h1>
Ali o hökmdar təbəələrə şüur bəxş edir<delimiter>Lakin bununla nə xeyirxahlıq edir<delimiter>Nə də ki özünə etimad qazandırır<delimiter>Nə qorxutmaq nə də ki lərzəyə salmaq niyyəti var<delimiter>Kor-koranə inanan — bilməz<delimiter>Aydın görən — inanmağı bir yol bilməz<delimiter>Dərrakədən dərin, sözə yerləşməyən və biəməl<delimiter>O hökmünü duyub deyərlər — hər şey təbiidir
<h1>18</h1>
İnsanpərvərlik və ədalət yoldan uzaqdır xeyli<delimiter>Riyakarlıq da yalnız biliyin hədsiz çoxluğuna bağlıdır<delimiter>Sazlıq olmazsa ailədə, onda tələb olar “böyük-kiçik”-ə<delimiter>Vəfa və sədaqətin dəyəri — nizamsızlıq, düzümsüzlük nəticəsidir
<h1>19</h1>
Əllaməlik eləmə — fayda-xeyrin yüz dəfə artar<delimiter>Mürüvvət və ədaləti hər şeydən yüksək bilmə —<delimiter>onda duyarsan övlad hörmətini, və ata-ana sevgisini<delimiter> Məharəti, fərasəti varlanmağın yolu bilmə — amandır bu yol — axırı oğruluq, canilikdir<delimiter>Elm, mürüvvət, fərasət — bu adlar yenidir,<delimiter>lakin üçü də hərislik üfunətini ört-basdır edə bilmir istəsə də<delimiter>Hayıf deyil qədim yol?..<delimiter>Sadə ol, təbii — bununla mənliyini və ehtiraslarını rəf edərsən<delimiter>Bildiyini unut — dərddən-kədərdən uzaq olarsan
<h1>20</h1>
Hörmətlə nifrətin arasında böyükmü fərq var?<delimiter>Şərlə Xeyiri ayırd etmək mümkündürmü asanca?<delimiter>Ölüm və təklikdən hamı qorxur, lakin onlar labüd müqəddəratdır<delimiter>Həqiqətən isə tarazsızlıq, şübhə dəryası qat-qat dəhşətlidir<delimiter>Ey izdiham, kefdəsən şənlikdəsən,<delimiter>elə bil ki Novruz gəlib ya qurban bayramıdır...<delimiter>Tək mənəm süst, sakit — elə bil heç doğulmayıb arzum<delimiter>Bənzərəm gülməyə öyrənməmiş hələ körpəyə<delimiter>Məyus olmuş bikəs, səfil sərsəriyə oxşaram —<delimiter>nə çatası məqsəd, nə dönəsi yerim var<delimiter>Hamının arzusu — bolluqdur, arzusu da bol<delimiter>Mən sə aldığımı həmən paylayıb saçıram<delimiter>Qəlbim — dəli qəlbidir, mən sə divanə<delimiter>Dünya əhli üçün dünya aydın aşkardır<delimiter>Mən sə fağır, avam və aləmim torandır<delimiter>Dünya əhli təcrübəlidir, maraqlıdır<delimiter>Mən sə ancaq laqeyd, təfavütsüzəm<delimiter>Bir lal axın kimi sakit,<delimiter>küləyin əsməsi kimi hədsizəm<delimiter>Hərənin peşəsi, işi, bir sahəsi var<delimiter>Tək mən sahələrin sərhədində tam faydasızam<delimiter>Başqalardan tək mən fərqli olsam da lakin<delimiter>Hər cür (kobud, zərif) qida yetişdirən<delimiter>Dayə - ana təbiətin - ağuşundan çıxmazam
<h1>21</h1>
Dərkedilməzdir kəramət — hər səthin altı, hər şeyin içidir<delimiter>Yoldur onun mənbəyi də məcrası da<delimiter>Yolun isə özündən nə demək mümkündür ki?<delimiter>Yolun mübhəm özəyində surəti var hər şeyin<delimiter>Onun qeyri-müəyyənliyində bütün məna-mahiyyətlər var<delimiter>Onun inanılmaz zülmətində hər varlığın toxum-mayası var<delimiter>Hər toxumun əsli isə — ali həqiqət, haqqdır<delimiter>Qədimdən indiyə kimi də onun adı daimidir<delimiter>Ondan dərk edilir saysız halların dəyişilməsi<delimiter>Haradan duydum indi saysız halların dəyişilməsini?<delimiter>Buradan
<h1>22</h1>
Qədim bir söz var:<delimiter>Hissə mislidir bütövün — (hissə olsa da yenə də bütövdür)<delimiter>Əyri yalan də yalnız düzlüyün mislidir<delimiter>Boşluq - boşluq ilə doludur<delimiter>Sökmək də tikməyin bir üsuludur<delimiter>Az-az irəliləyən çox bir şeyə çatar<delimiter>Çoxluq üçün qaçan əlbət azar<delimiter>Buna görə Arif Aqil bu vəhdəti duyaraq qəlbən<delimiter>Bənzər göynən yerin arasında çobana<delimiter>Görünmür adətən, lakin özü aydın itigörəndir,<delimiter>Bildirmir haqqını — buna görə haqlıdır<delimiter>Axtarmır şöhrəti və zəhməti qəbuldur<delimiter>Deyil məğrur — buna görə başdadır<delimiter>Bir şeyə deyil zidd — bununla yenilməzdir<delimiter>Deyil boş söz o qədimi kəlmə:<delimiter>“Mislidir Bütövün Hissə”<delimiter>Bütöv olan bunu kamil bilər
<h1>23</h1>
Sükut labüddür, təbiidir — sözün hüdudu var bəlli<delimiter>Bütün günü çəkməz əlbət səhərin şiddətli yeli<delimiter>Leysan da ki əlbət yağmaz sonsuz olaraq şimşəkli<delimiter>Budur yer-göyün hallarının qaydası<delimiter>Və əgər yer-göydəki şiddətlər uzun çəkmir<delimiter>Haradan olsun insanda o hey?<delimiter>Buna görə, yol adamı<delimiter>Yolunu getsə — yol ilə bir olar<delimiter>Təmiz qəlbi ilə kəraməti duysa — kəramət ilə bir olar<delimiter>İtirsə — itirdiyi ilə bir olar<delimiter>Yol ilə bir olan isə yolunu tapar<delimiter>Kəramət ilə bir olan isə kəramətini tapar<delimiter>İtirdiyi ilə bir olan isə itirdiyini tapar<delimiter>İnam kifayət deyil deyə, sübut-dəlil də yoxdur
<h1>24</h1>
Yolun əvvəlində duran dayanıqlı olmaz<delimiter>Tələsən — tez yorular, uzaqlara çatmaz<delimiter>Özünü göstərən aydınlıq tapmaz<delimiter>Haqqını düşünən haqqı tapmaz<delimiter>Özünü zorlayan müvəffəq olmaz<delimiter>Özünü əsirgəyən kamilləşə bilməz<delimiter>Yol adamı üçün bu çapalama artıq yük, ağır qida kimi mənfurdur<delimiter>Yolu düz gedən bunlara ilişməz
<h1>25</h1>
Birbaşa xaosdan yaranmış — qeyri-müəyyən, formasız<delimiter>Yer-göydən doğulmamış — olub onlardan əvvəl<delimiter>Səssiz! Səthsiz!<delimiter>Təkdir və dəyişməzdir — nə əvvəli var nə axırı<delimiter>Hər tərəfə uzanır və tükənməzdir — qarşısı yoxdur<delimiter>Yer-göyün Ulu Anasına bənzər<delimiter>Bilmirəm adını<delimiter>İşarə edərək ona Yol deyirlər<delimiter>Ad vermiş olsam, deyərəm ona Böyük<delimiter>Böyükdür — deməli sezilməzdir<delimiter>Sezilməzdir — deməli hüdudsuzdur<delimiter>Hüdudsuzdur — deməli zidd əksləri birləşdirir<delimiter> Buna görə də<delimiter> Yol böyükdür<delimiter>Göy böyükdür<delimiter>Yer böyükdür<delimiter>İnsan da böyükdür<delimiter>Kainatda dördü böyükdür — İnsan da onlardan biridir<delimiter> Adamın qanunu - yerdəndir<delimiter>Yerin qanunu - göydəndir<delimiter>Göyün qanunu - yoldandır<delimiter>Yolun da ki qanunu özündəndir
<h1>26</h1>
Yüngüllüyün köküdür, ağırlıq, və əsasıdır <delimiter>Makam, sükutdur əsl sahibi hərəkətin<delimiter>Bundan yolu gündüz-gecə yorulmadan gedərək<delimiter>Yük çəkməkdən qaçmağı yoxdur Arif Aqilin<delimiter>Ətrafdakı ilğımların — dövlət, saray, geniş imkanların<delimiter>xəyalına uymaz — bir fəsilə gələn bir qaranquş kimi<delimiter>yüngül və qayğısız o qonağıdır aləmin<delimiter>Cazibənin vəsvəsəni qıran tapar yüngüllüyü<delimiter>Azad olmaq üçün dayaq-söykənəcək axtarma
<h1>27</h1>
Kamil yolçu yolda nə iz görər nə də ki iz qoyar tapılası<delimiter>Kamil natiq nə duruxmaz nə də ki suala bir yer saxlar veriləsi<delimiter>Haqq-hesabı kamil edən çötkə-rəqəm bilməz<delimiter>Kamil bir plan düzən qəti planlaşdırmaz<delimiter>Bir qapını bir kəs kamil bilirsə qapada —<delimiter>o qapıda olmaz kilid, qıfıl-cəftə,<delimiter>məhz qapalıdırsa — heç açılmaz onda<delimiter>Və bir bağlamanı kamil düyünləyə bilsə —<delimiter>onu bağsız elə düyünləyər ki, məhz<delimiter>onu bir şey saxlamasa da açılmaz<delimiter>Buna görə Arif Aqil kamilliyi yetişdirərək<delimiter>Hər kəsi bəsləyir, və heç kəsdən döndərmir üzünü<delimiter>Hər şeyi bəsləyir, və heç nədən döndərmir üzünü<delimiter>Buna deyirlər “dərinlikdən saçan nur”<delimiter>Lakin<delimiter>Başqasını təkmilləşdirmək istəyənin öyüd-nəsihəti xeyir gətirməz<delimiter>Əsl yardımçı ola bilənin iltifat etmək niyyəti olmaz<delimiter>Öz öyüd-nəsihətini qiymətli bilmə<delimiter>Malik olduğunun qədrini bilmə<delimiter>Çünki bilik — böyük yanılmadır<delimiter>Budur sirli həqiqət qurşağı
<h1>28</h1>
Kişilik sərtliyini duyub qadınlıq incəliyini gözləyən<delimiter>Bənzər göyün altındakı bütün çayları birləşdirən dəryaya<delimiter>Dəryaya bənzəyəni kəramət tərk etməz<delimiter>Tərk etməzsə bir kəsi kəramət, qaytarar o kəsi uşaq halına<delimiter>Nurunu duyub zülmətini gözləyən<delimiter>Olar göyün altındakı bütün varlığın örnək-ölçüsü<delimiter>Göyün altındakı bütün varlığın örnək-ölçüsü olanı kəramət qüsursuz saxlar <delimiter>Bir kəsi kəramət qüsursuz saxlarsa, qaytarar o kəsi hədsizliyə<delimiter>Ağ gününü görüb qara gününə şükür edən<delimiter>Bənzər göyün altındakı ucsuz-bucaqsız bir dərəyə<delimiter>Dəryaya bəzəyən kəramət ilə dolu olduğuna qane olar<delimiter>Kəramət ilə dolu olduğuna qane olan qayıdar ilk yonulmamış halına<delimiter>Yonulmamış təbiət şaxələnərək yayılır və kəraməti yayır<delimiter>Budur Arif Aqilin qüdrətinin mənbəyi<delimiter> Bundan da, haqqın hökmü zor etməz və qabağı alınmazdır
<h1>29</h1>
Cəhd ilə, zor ilə, əməl ilə, təsir ilə göyün altındakı aləmi fəth edib<delimiter>ona istədiyi kimi hökm etməyə səy edən<delimiter>müvəffəq olmaz — aydın görürəm bunu<delimiter>Həqiqət — ruhun sirrləri ilə dolu müqəddəs bir piyalədir<delimiter>Ona heç bir təsir yol verilməzdir<delimiter>Ona hökm etmək istəyən — məhkum olar<delimiter>Ona sahib olmaq istəyən — onu itirər<delimiter>Halların axını dəyişkəndir<delimiter>Gah öndəsən, gah arxada<delimiter>Gah yanırsan, gah buzlayırsan<delimiter>Gah qüvvətlisən, gah da zəif<delimiter>Gah yaradırsan, gah da dağıdırsan<delimiter>Buna görə də, Arif Aqil<delimiter>Artığı istəməz<delimiter>İfratlardan çəkinər<delimiter>Çoxluqdan uzaqlaşar
<h1>30</h1>
Düz yolunu gedən xidmət edər adamlara, İnsana<delimiter>Silah və gücünü işlətmədən təsir edər hər yana<delimiter>Çünki hər bir təsir tarazlanır uyğun cavab taparaq<delimiter>Xarabalıq, tikan cəngəlliyi — cəngin izidir<delimiter>Yoxsul illər — böyük orduların mütləq izidir<delimiter>Əsil qalib zora heç ehtiyac duymaz — çəkinər<delimiter>Qələbəni öyünmədən qəbul edər<delimiter>Hücum etməz, cəngsiz qalib gələr<delimiter>Tükəndirməz, üzməz — qalib gələr<delimiter>Qalib gələr ki, ehtiyac duymaz — çəkinər<delimiter>Bir kəs yetkin olaraq üzülürsə — o yolunda deyil<delimiter>Yolunda deyilsə — demək axırı yaxındır
<h1>31</h1>
Döyüş silahların ən gözəli, ən yaxşısı belə -<delimiter>qorxu və dərd-qəmin bir alətidir<delimiter>Ona hər bir bəndə nifrət edər<delimiter>Yol adamı isə heç istəməz onu alsın ələ<delimiter>Əsil adam hörmət edər barışığa, sülhə<delimiter>Digər çıxış olmazsa, yalnız, əl atar cəngə  <delimiter>Əsil adam silahları alət bilməz<delimiter>Onlar qorxu və dərd-qəmin bir alətidir<delimiter>Ehtirassız sükut üstündür hər şeydən<delimiter>Və qələbə olsa da fəxr edək nədən?<delimiter>Bir çox bəndələrin ölümünə mi sevinək?<delimiter>Ölümə şad olar yalnız ruhsuz bədən<delimiter>Qələbədən sonra yürüş-mərasimdə<delimiter>Sərkərdəni aparar qoşun əllərdə<delimiter>Eynən ölüləri aparar ailələr<delimiter>Yas yerindən yürüyəndə dəfnə<delimiter>Minlər qırılanda necə olmasın qəm-kədər<delimiter>Buna görə zəfər mərasimi yasa bənzər
<h1>32</h1>
Əbədi yol adlanılmazdır, dəyişməzdir<delimiter>Heç bir şeyə onun yoxudur nisbəti<delimiter>Yalnız özü-özünə müadildir<delimiter>Alilər ona əməl-riayət edirsə<delimiter>Bütün varlıqlar ona təslim və tabe olur<delimiter>Yer-göy ona köklənərək şəbnəm yetirir<delimiter>İnsanlar bir kəsin göstərişi ilə yox —<delimiter>Təbii olaraq sülh tapır<delimiter>İdarəetmə isə fərqləndirməni tələb edir<delimiter>Bundan adlar və sözlər çoxluğu əmələ gəlir<delimiter>Sözün ağası sözlərin hüdudunu tanıyır<delimiter>Buna görə də dərd-bəladan uzaqdır<delimiter>Çünki yolayrıcılar çox olsa da - yol birdir<delimiter>Axınlar çox olsa da axırları dənizdir
<h1>33</h1>
İnsanları dərk etmiş Aqildir<delimiter>Özünü dərk etmiş isə - Arif<delimiter>İnsanlara hökm edən qüvvətlidir<delimiter>Özünə hökm edən isə - qüdrətli<delimiter>Bütövlükdə halı ilə razı olan - varlıdır<delimiter>Bütöv olaraq yolu davam edən isə - vardır<delimiter>Özünü tapıb itirməyən uzunömürlüdür<delimiter>Ölümündən sonra da yox olmayan isə - əbədi
<h1>34</h1>
Ey hər yana aşıb-daşan yol!<delimiter>Solda olduğu qədər sağdadır!<delimiter>Hər bir varlıq ondan əmələ gəlir və ona uyğun olmaqdan qaçmır<delimiter>Hər şeyi yaradır, lakin nəinki məşhurdur — heç adı da yoxdur<delimiter>Hər şeyi bəsləyir və bəzəyir, lakin hökm sürməyə niyyəti yoxdur<delimiter>Görünməzdir, lakin deyərsən mi ona "cüzi"?<delimiter>Bütün varlıqlar ona qayıdır, lakin o özünü onların sahibi bilmir<delimiter>Buna görə deyirlər ona "böyük!"<delimiter>Arif Aqil iş tərzini bu örnəkdən alar<delimiter>Özünü qabağa verməyərək uğur tapar
<h1>35</h1>
Yolun ulu örnəyindən möhkəm yapış — ziyan olmaz<delimiter>Onda bütün dünya tapar sükut, sülh, bütövlük<delimiter>Onda yolçu tapar öz yurdunu — makamını<delimiter>Səssiz ahəng ilə, sevinc ilə dolu ali rahatlığı<delimiter>İncə, zərif o yol sözün hüduduna sığmaz<delimiter>Dadsız və qoxusuz — nə görünər, nə də eşidilər<delimiter>Ondan faydalansan belə — heç tükənməz
<h1>36</h1>
Toplamaq olsun deyə<delimiter>Paylayan olmalı gərək<delimiter>Bir şeyi yumşaldıb zəiflətmək olsun deyə<delimiter>Onu əvvəl bərk və güclü edən olmalı gərək<delimiter>Bir şeyi yıxıb tənəzzülə gətirmək olsun deyə<delimiter>Onu əvvəl yüksəldib inkişaf etdirən olmalı gərək<delimiter>Bir şeyi zorla almaq olsun deyə<delimiter>Onu verib bağışlayan olmalı gərək<delimiter>Buna deyərlər - gizli aydınlıq<delimiter>Yumşaq möhkəmi məğlub edir<delimiter>Zəif güclünü yıxır<delimiter>İri balıq dərində gizlənər<delimiter>Ölkənin ən iti silahını camaata göstərməzlər
<h1>37</h1>
Yol daima biəməldir, buna görə hər bir əməl onun əməlidir<delimiter>Alilər bu tərzi qəbul edirsə, hər bir şey öz təbii qaydasına düşür<delimiter>Qaydasında olan isə sözsüz sadəliyə üstünlük verir<delimiter>Adsız sadəlik həvəs-ehtiras tanımır<delimiter>Bağlılıqdan azaddır, məqsədsizdir<delimiter>Bu ehtirassızlıq sülh və sükut gətirir<delimiter>Onda bütün Kainat özü sakitləşir
<h1>38</h1>
Ali kəramət sahibinin öz kəramətini büruzə verməyə ehtiyacı yoxdur —<delimiter>buna görə də onun kəraməti var və qorunulur<delimiter>Cüzi kəramət sahibi isə öz kəramətini nümayiş etdirməməyi bacarmır —<delimiter>buna görə də, əslində, onun heç kəraməti yoxdur<delimiter> <delimiter>Ali xeyirxahlıq və insansevərlik mövqeyindən əməl edənin etdiyinə ehtiyacı yoxdur<delimiter> Ali ədalət mövqeyindən çıxış edənin mənəvi borcu var,<delimiter>lakin nə edirsə etsin, yenə də bir çox əməl etməyə ehtiyacı qalır<delimiter>Ali ədəb mövqeyindən çıxış edənin bir çox əməl etməyə ehtiyacı var, lakin hay verən yoxdur:<delimiter>onda ədəb tam pozulur və əməl etməyənlər zor gücü ilə rədd edilir<delimiter>Həqiqətən də<delimiter>Yol itiriləndə — kəramət özünü büruzə verir<delimiter>Kəramət itiriləndə — xeyirxahlıq və insansevərlik özünü büruzə verir<delimiter>İnsaniyyət itiriləndə — mənəvi borc hissi özünü büruzə verir<delimiter>Mənəviyyat itiriləndə — ayin və ədəb qaydaları özünü büruzə verir<delimiter>Ayin-ədəb doğru iman-vəfanın cecə-qabığıdır və qarğaşalığın başlanğıcıdır<delimiter>Səthi anlayış ilə heyran olmaq — cəhalətin başlanğıcıdır<delimiter>Böyük adam üzdəkinə çox fikir vermir — mahiyyət ilə məşğuldur,<delimiter>Gül ilə yayındırılmır — kök-toxum ilə məşğuldur
<h1>39</h1>
 <delimiter>Əzəldən, hərə tək sadə bir şeydən ötrü çalışır-vuruşur:<delimiter>Göy çalışır təki tam aydın və təmiz olsun<delimiter>Yer çalışır təki tam sakit və sabit olsun<delimiter>Ruhlar çalışır təki sehrli quvvələri tam olsun<delimiter>Dərə-vadilər çalışır təki münbitlik və bolluq olsun<delimiter>Canlılar çalışır təki doğulsun, yaşasın<delimiter>Alilər çalışır təki yer ilə göyün arasında tam haqq-ədalət olsun<delimiter>Çünki sadəlik, vahidlik, bütövlük və tamamlıq - birdir<delimiter>Aydınlıq və təmizlik olmazsa - göy qarışmaq təhlükəsindədir<delimiter>Sükut və sabitlik olmazsa - yer dağılmaq təhlükəsindədir<delimiter>Sehrli quvvələri olmazsa - ruhlar sovrulmaq təhlükəsindədir<delimiter>Münbitlik və bolluq olmazsa - dərə-vadilər biyaban olmaq təhlükəsindədir<delimiter>Doğum-artım olmazsa - canlılar qırılmaq təhlükəsindədir<delimiter>Haqq-ədalət olmazsa - alilər devrilmək təhlükəsindədir<delimiter>Sadəlikdədir ucalığın kökü<delimiter>Alçaqdır ucaldılanın özülü<delimiter>Buna görə alilər özlərinə “fağır”, “yetim” deyərlər<delimiter>Bununla mı sadəliyə köklənirlər? Xeyir!<delimiter>Lakin əzəmətlilik də hələ ucalıq deyil<delimiter>Buna görə<delimiter>Nə yaşmanın şərəfi gərəkdir<delimiter>Nə də ki gəmbər daşın qabalığı
<h1>40</h1>
İnkar və əksinə dönmək — dəyişiklik yoludur<delimiter>Zərif və üzüyola olmaq — qüdrət yoludur<delimiter>Dünyada hər şey doğulur varlıqdan<delimiter>Varlıq isə doğulur yoxluqdan
<h1>41</h1>
Əsl xadim yol haqqında eşıdərək cidd-cəhd edər və yola düşər<delimiter>Adi adam yol haqqında eşıdərək gah çalışar, gah unutar<delimiter>Axmaq isə yol haqqında eşıdərək qəhqəhə çəkir<delimiter>Amma heç gülməyəndən də yol adamı şıxmaz<delimiter>Buna görə natiqlər cümlələri belə qoşublar:<delimiter>Yolun aydınlığı bir qaranlığa bənzər<delimiter>Yolda irəlləyiş bir qeriyə addıma bənzər<delimiter>Yolun ən rahat yeri çətin bir ilişiyə bənzər<delimiter>Kəramətin yüksək zirvələri boş bir dərəyə bənzər<delimiter>Böyük saflıq bir küfr ya biabırçılığa bənzər<delimiter>Kəramətdən bolluq — kəsir, kasıbçılığa bənzər<delimiter>Kəraməti yaymaq bir alçaqlıq ya oğruluğa bənzər<delimiter>Əsil bir həqiqət fani yalana bənzər<delimiter>Ən böyük sahənin sərhədi yoxdur<delimiter>Ən böyük istedadın faydası yoxdur<delimiter>Ən böyük səsi qulaq eşitməz<delimiter>Ən böyük gözəllik gözə görsənməz<delimiter>Yol gizlindir və isimlərin xaricindədir,<delimiter>Lakin hər bir şeyi o bitirir
<h1>42</h1>
Yol doğur Biri<delimiter>Bir doğur İkini<delimiter>İki doğur Üçü<delimiter>Üç isə doğur bütün varlığları<delimiter>Bütün varlıqların çevrəsindəki Zülmət (Yanq)<delimiter>Içindəki Nur (Yin) və<delimiter>Hər yana yayılan Boşluğun Nəfəsi (Çi) ahəng yaradır<delimiter>Göyün altında ən bədbəxt yazıq yetimlərdir<delimiter>Lakin alilər bilə-bilə öz-özlərinə belə deyir<delimiter>Bunları adamlardan öyrənmişəm<delimiter>Elə bunu da adamlara öyrədirəm:<delimiter>Amansız və zalım adam öz ölümü ilə ölməz<delimiter>Sözlərimin duzu, elmimin əsası - budur
<h1>43</h1>
Kainatın ən zərif və yumşağ maddəsi<delimiter>Ən möhkəm və güvvətliyə üstün gəlir <delimiter>Qeyri-maddi olan isə<delimiter>Ara olmayan yerdən də keçir<delimiter>Biəməl olmağın qədrini bundan bilirəm<delimiter>Sözsüz öyüd verib öyrətmək<delimiter>Biəməlliyin xeyirini görmək<delimiter>Hər kəsin qisməti deyil
<h1>44</h1>
Adın və şərəfindir mi daha əziz ya həyatın, mahiyyətin ozü?<delimiter>Varlıq ya varlılıq — hansı dəyərə yapışmaqdır seçimin düzü?<delimiter>Daha ağırdır mı qazanc uğrunda çəkilən zəhmət<delimiter>və ya itki kədəri, zərərin qara üzü?<delimiter>Həqiqətən,<delimiter>Ad-şərəfi seçən daha çox xərc edər<delimiter>Var-dövləti güdən — daha çox itirər<delimiter>Şükür edən isə üzüqara olmaz<delimiter>Hədd-qədəri bilənin bəxti bəd olmaz<delimiter>Ömrü uzun olar, əndişəsi olmaz
<h1>45</h1>
Ali yaradıcılıq dağıntıya bənzər: düzəlməzdir<delimiter>Tam dolğunluq boşluğa bənzər: tükənməzdir<delimiter>Böyük düzgünlük əyri gələr<delimiter>Böyük ustalıq sefehliyə bənzər<delimiter>Böyük fəsahət diliağır gələr<delimiter>Hərəkət soyuğun öhdəsindən gələr<delimiter>Hərəkətsizlik istiliyin öhdəsindən gələr<delimiter>Sakit aydınlıq isə dünyanı qaydaya salar
<h1>46</h1>
Dünyada hər şey yolundadırsa<delimiter>Yəhərlənməmiş atlar çəmənləri gübrələyir<delimiter>Dünya yolunu itirəndə<delimiter>Cəng arabalarına qoşulmuş atlar civarda çapır<delimiter>Ən yaman şər — şöhrətpərəstlikdir<delimiter>Ən acınacaqlı safalət - naşükürlükdür<delimiter>Ən acı cinayət — tamahkarlıqdır<delimiter>Həqiqətən,<delimiter>Kim qədərini bilər və kifayətlənər<delimiter>O adama həmişə yetərincə yetər
<h1>47</h1>
Evdən çölə heç çıxmayan da dünyanı dərk edib anlaya bilər<delimiter>Pencərədən baxmayan da göylərin yolunu aydın görə bilər<delimiter>İnsan nə qədər uzağa getsə bir o qədər də az bilər<delimiter>Arif Aqillər uzağlara getməmiş bilərdi<delimiter>Gözləri ilə baxmamış mahiyyəti görərdi<delimiter>Əməl etməmiş işlərini başa çatdırardı
<h1>48</h1>
Elm adamı gündə nə isə tapır<delimiter>Yol adamı gündə nə isə itirir<delimiter>İtə bilən şeyləri itirmək üçün heç bir şey eləmək lazım deyil<delimiter>Heç bir şey eləməyən isə bikar-avaraçılıq da eləyən deyil<delimiter>Aləmi əhatə edən daim biəməldir<delimiter>Öz işi ilə məşğul olan aləmi əhatə edə bilməz
<h1>49</h1>
Arif Aqilin öz dəyişməz könülü yoxdur<delimiter>Onun könülü elin min nəslinin könülləridir<delimiter>Yaxşı insanlara yaxşılıq edir<delimiter>Amma pis insanlara da yaxşılıq edir<delimiter>Bu cür yaxşılıq kəramətdəndir<delimiter>İmanlı insanlardan əmindir<delimiter>Amma imansızlardan da əmindir<delimiter>Bu cür əmniyyət kəramətdəndir<delimiter>Arif Aqil dünya ilə həmahəngdir, lakin bitərəfdir<delimiter>Dünyadan ötrü qəlblərini bulandıran<delimiter>elin min nəslinin gözləri və gulaqları vasitəsi ilə<delimiter>Arif Aqil hər şeyə körpə uşaq kimi diqqət yetirir
<h1>50</h1>
Doğmaq — həyata aiddir<delimiter>Batmaq isə — ölümə<delimiter>On nəfərdən<delimiter>üçü — doğulur<delimiter>üçü — batır<delimiter>üçü isə — həyatdan ötrü çapalasa da ölüm yerinə yaxınlaşır<delimiter>Niyə belə? Çünki yaşamağa yaman can atırlar<delimiter>Birinin də haqqında eşitməşəm ki,<delimiter>Dövri-həyatı tam qavrayan o<delimiter>Səfərdə kərgədanın və pələngin qorxusundan qaçmır<delimiter>Döyüşdə düşmən qorxusundan yaraq-əsləhə qeyinmir<delimiter>Kərgədan buynuzunu batıra bildiyi bir yeri tapmaz<delimiter>Pələng dırnaqlarını batıra bildiyi bir yeri tapmaz<delimiter>Silah ucunu batıra bildiyi bir yeri tapmaz<delimiter> Niyə belə?<delimiter>Çünki onun öləsi yeri qalmayıb
<h1>51</h1>
Yol törədir onları<delimiter>Kəramət bəsləyir onları<delimiter>Mahiyyət təşkil edir onları<delimiter>Şərait bitirir onları<delimiter>Buna görə də elə bir cisim yoxdur ki,<delimiter>Yoluna ehtiram etməsin, kəramətin qədrini bilməsin<delimiter>Yola onlar ehtiram edir, kəramətin qədrini onlar bilir:<delimiter>Bunu onlara hökm edən yoxdur — bu tam təbiidir<delimiter>Belə ki, yol törədir onları<delimiter>Kəramət bəsləyir onları,<delimiter>yetişdirir onları, saxlayır onları,<delimiter>bitirir onları, yetkinləşdirir onları,<delimiter>gözləyir onları, qoruyur onları<delimiter>Törədən və sahib olmayan<delimiter>Becərən və bunu iddia etməyən<delimiter>Yetişdirən və hökm etməyən<delimiter> Budur ulu kəramət
<h1>52</h1>
Dünyanın bir başlanğıcı var<delimiter>O başlanğıc - dünyanın anasıdır<delimiter>Madam ki, anasından xəbərin oldu — onun uşağını daha yaxşı tanıyarsan<delimiter>Madam ki, uşağını tanıdın — onun anasını daha da yaxşı gözləyərsən,<delimiter>və canını üzmədən xətərsiz yaşayarsan<delimiter>Tamahını kəs, nəfsinə idarə et —<delimiter>Ömrünün axırına kimi yorulmazsan<delimiter>Tamahına bax, iş-gücünə giriş —<delimiter>Ömründə canını qurtara bilməzsən<delimiter>Incəliklər görünürsə — deməli aydınlıq var<delimiter>Zəriflik qorunursa — deməli qüdrət var<delimiter>Bu bilikdən faydalanan, aydınlığa çıxıb,<delimiter>canının dərd-bəlasını tam yox edər<delimiter> Sabitliyə yiyələnməyin üsulu budur
<h1>53</h1>
Əgər mən yəqin biliyin carını eşitsəydim,<delimiter>Çıxardım ulu yola və<delimiter>Yalnız yoldan çıxmaqdan qorxardım<delimiter>Ulu yol düp-bə-düzdür,<delimiter>Amma camaat cığırlarda dolanır<delimiter>Saray cah-calal ilə bəzəkli<delimiter>Tarlaları isə alaq basıb<delimiter>Anbarlar tam boş...<delimiter>Naxışlı xələtlər geymək<delimiter>Iti qılıncı kəmərə asmaq<delimiter>Yeyib-içməkdə, var-dövlətdə israfçılıq etmək...<delimiter>Buna deyərlər — yolkəsərliklə öyünmək<delimiter>Bu yəqin yol-suzluqdur!
<h1>54</h1>
Düz-əməlli qurulmuş olan kökündən qırılmaz<delimiter>Düz-əməlli əhatə edən yana atıla bilməz<delimiter>Buna görə gələcək nəsillərdə də qurban kəsmək ənənəsi kəsilməz<delimiter>Bunu özündə yetişdirənin kəraməti doğrudur<delimiter>Bunu ailəsində yetişdirənin kəraməti boldur<delimiter>Bunu obasında yetişdirənin kəraməti sürəklidir<delimiter>Bunu ölkəsində yetişdirənin kəraməti tükənməzdir<delimiter>Bunu bütün dünyada yetişdirənin kəraməti tamdır<delimiter>Buna görə özündən ötrü — özünə bax<delimiter>Ailəndən ötrü — ailənə bax<delimiter>Obandan ötrü — obana bax<delimiter>Ölkəndən ötrü — ölkənə bax<delimiter>Dünyadan ötrü — dünyaya bax<delimiter>Aləmin bu qaydasını haradan bildim?<delimiter>Bundan!
<h1>55</h1>
Kəraməti dolğun olan insan körpə uşağa bənzər:<delimiter>Arı, əqrəb, ilanlar onu vurmaz<delimiter>Yırtıcı heyvanlar onu tutmaz<delimiter>Alıcı quşlar onu aparmaz<delimiter>Sümükləri yumşaq, əzələləri zəif, amma tutanda bərk yapışır<delimiter>Cinslərin əlaqəsindən xəbəri yox, amma ərkək gücü onda var, çünki toxumu artıq bütövdür<delimiter>Bütün gün qışqırır, amma səsi batmır, çünki ahəngi bütövdür<delimiter>Ahəngi duymaq — budur sabitlik<delimiter>Sabitliyi duymaq — budur aydınlıq<delimiter>Həyatı artırmaq — budur xoşbəxtlik<delimiter>Qəlbində ruhu bəsləmək — budur qüdrət<delimiter>Bir kəs yetkin olaraq üzülürsə — o Yolunda deyil<delimiter>Yolunda deyilsə — demək sonuna yaxındır
<h1>56</h1>
Bilən — söyləməz<delimiter>Söyləyən — bilməz<delimiter>O boşluğunu ört<delimiter>O qapılarını bağla<delimiter>O kəskinliyini poz<delimiter>O dolaşıqlığını həll et<delimiter>O şəfəqini azalt<delimiter>O toza bənzə<delimiter>Onda deyərlər: sirrə qovuşub<delimiter>Çünki<delimiter>Ona çatıb ona yaxın ola bilməzsən<delimiter>Ona çatıb ona özgə də ola bilməzsən<delimiter>Ona çatıb ona xeyir gətirə bilməzsən<delimiter>Ona çatıb ona ziyan da vura bilməzsən<delimiter>Ona çatıb ona ehtiram edə bilməzsən<delimiter>Ona çatıb onu təhqir də edə bilməzsən<delimiter>Buna görə aləmdə o belə dəyərdir
<h1>57</h1>
Düz olaraq dövləti idarə edərlər<delimiter>Bic olaraq müharibələr apararlar<delimiter>Biəməl olaraq aləmə yiyələnərlər<delimiter>Hardan bilirəm bunu?<delimiter>Ondan ki,<delimiter>Ölkədə nə gədər çox şeylər qadağan edilirsə, xalq bir o gədər kasıblaşır<delimiter>Camaatın mənfəət üsulları nə gədər çoxalırsa, üsyan bir o gədər yaxınlaşır<delimiter>Camaatın qabiliyyəti nə gədər artırsa, bir o gədər əcaib şeylər çoxalır<delimiter>Ölkədə əmr-qanunlar nə gədər çoxalırsa, oğru-quldur sayi bir o gədər artır<delimiter> <delimiter>Buna görə Arif Aqil deyir:<delimiter>Mən biəməl oluram, camaat isə öz-başına dolanır<delimiter>Mən sakit oluram, camaat isə öz-başına düzəlir<delimiter>Mən asudə oluram, camaat isə öz-başına dövlətlənir<delimiter>Mən qərəzsiz oluram, camaat isə öz-başına səmimiləşir
<h1>58</h1>
Hökümət bitərəf və biganə olanda, xalq tox və ürəyiaçıq olur<delimiter>Hökümət hər yerə nəzarət edəndə, xalq ac və hiyləgər olur<delimiter>Bədbəxtlik — budur xoşbətliyin bünövrəsi<delimiter>Xoşbəxtlik — budur bədbəxtliyin mənbəyi<delimiter>Hanı bunların həddi-hüdudu?<delimiter>Bunlar düzələn şey deyil<delimiter>Düzlük bunlara qeyri-adi gəlir<delimiter>Yaxşılıq bunlara qəribə gəlir<delimiter>İnsanlar azıb-çaşıb<delimiter>Özü də möhkəm və çoxdan<delimiter>Buna görə Arif Aqil düp-bə-düzdür amma ülgülənməmişdir<delimiter>Düzgündür amma heç kəsi incitmir<delimiter>Düzqəlblidir amma özbaşınalıq etmir<delimiter>Nur saçır amma göz qamaşdırmır
<h1>59</h1>
İsanları mı idarə edərkən, göylərə mı xidmət edərkən - əsas qənaətkarlıqdır<delimiter>Bir kəs qənaətkardırsa, deməli öncədən ehtiyat görər<delimiter>Öncədən ehtiyat görmək isə kəraməti toplamaq deməkdir<delimiter>Kəraməti toplayan hər şeyin öhdəsindən gələr<delimiter>Hər şeyin öhdəsindən gələlənin sərhədi bilinməz<delimiter>Sərhədi bilinməyən Vətənini tapa biləcək<delimiter>Ana Vətəninin özülünü tapan uzunömürlü ola biləcək<delimiter>Budur dərin kök və möhkəm əsas<delimiter>Əbədi həyatın və ölümsüzlüyün yolu
<h1>60</h1>
Böyük məmləkəti idarə etmək xırda balıqları bişirmək kimidir<delimiter>Dövlətə Yol nəsib olsa cinnlər kəramətini göstərməz<delimiter>Demək deyil ki, cinnlər kəramətini heç göstərəməz, ancaq o kəramət insanları incitməz<delimiter>Demək deyil ki, o kəramət insanları heç incitəməz, ancaq Arif Aqil də onları incitməz<delimiter>Bu ikisi bir-birini incitmiyəndə kəramətləri qovuşur və sakitləşir
<h1>61</h1>
O dövlət böyükdür ki, ən aşağı yerdə axan çayın ayağına bənzər -<delimiter>Bütün dünyanın axıb tökülən yerinə,<delimiter>Bütün dünyanın dişisinə<delimiter>Dişi həmişə sakit olduğuna görə erkəyə üstün gəlir<delimiter>Çünki sakitlik bir növ özünü-alçaltmaqdır<delimiter>Buna görə də<delimiter>Böyük dövlət özünü balaca ölkənin səviyyəsinə alçaldır və balaca ölkəni alır<delimiter>Balaca ölkə özünü böyük dövlətin qarşisinda alçaldır və böyük dövləti qəbul edir<delimiter>Belə ki,<delimiter>Biri özünü alçaldaraq alır<delimiter>O biri isə özünü alçaldaraq qəbul edir<delimiter>Böyük dövlət ancaq istər başqaları birləşdirib-dolandırsın<delimiter>Balaca ölkə ancaq istər başqalarla birləşib xidmət etsin<delimiter>Bunların ikisi də istədiklərinə çata bilsin deyə<delimiter>Böyük özünü alçaltmalıdır
<h1>62</h1>
Yol — hər bir cisimin sirli mahiyyətidir<delimiter>Saf insanınki — sirrlər xəzinəsidir<delimiter>Yaman insanınki — sığınacaqdır<delimiter>Tərif etməklə — ticarət etmək olur<delimiter>Ehtiram göstərməklə — ucalmaq olur<delimiter>İnsanlarda olan yamanlığdan bəs,<delimiter>Nə edib qurtula bilərsən?<delimiter>Buna görə Göylər Oğlu taxta çıxsa da<delimiter>Üç nazir təyin etsə də<delimiter>Ən böyük xəzinə sahibi olsa da<delimiter>Dörd atlı qoşum ilə getsə də belə<delimiter>Dizləri üstə oturub bu yolda kamilləşənlərlə ayaqlaşa bilməz<delimiter>Nə səbəbə görə bu yol qədimdən belə əziz və dəyərlidir?<delimiter>Demirlər bəs: axtaran — tapar, tövbə edən — bağışlanar?<delimiter>Buna görə dünyada o ali dəyərdir
<h1>63</h1>
Əməl biəməllilikdədir<delimiter>Iş asudəlikdədir<delimiter>Ləzzət dadsızlıqdadır<delimiter>Böyüklük kiçiklikdədir<delimiter>Çoxluğ azlıqdadır<delimiter>Pisliyin haqqını kəramətlə verərlər<delimiter>Yüngül məsələlərədə belə ağırlıq gərəkdir<delimiter>Xırda işlərin belə böyük vacibliyini duymaq gərəkdir:<delimiter>Ən ağır məsələlər yüngül məqamlardan ibarətdir<delimiter>Ən böyük işlər isə xırda incəliklərdən asılıdır<delimiter>Buna görə, Arif Aqil böyük işlərlə məşğul olmadan həqiqətən böyük iş görür<delimiter>Asanlıqla vəd verən etibar qazanmaz<delimiter>İşi çox asan bilən çoxlu çətinliklərlə üzləşər<delimiter>Buna görə Arif Aqil hər işi çətin bilir və heç çətinlik çəkmir
<h1>64</h1>
Rahat duranı saxlamaq asandır<delimiter>Hələlik meydana çıxmayanı düzəltmək asandır<delimiter>Kövrək olanı qırmaq asandır<delimiter>Xırda olanı səpələmək asandır<delimiter>İşini o yerdə gör ki, hələ bir şey meydana çıxmayıb<delimiter>Qaydanı o yerdə qoy ki, hələ bir nasazlıq yoxdur<delimiter>Gövdəsi bir qucum olan ağac xırdaca bir zoğdan başlayır<delimiter>Hündürlüyü doqquz qat olan qala bir kəsək torpaqdan başlayır<delimiter>Min ağac uzunluğunda belə olan yol bir addımdan başlayır<delimiter>Fəal məşğul olan — zərər çəkəryetirər<delimiter>Tutub saxlayan — itirər<delimiter>Buna görə də Arif Aqil biəməldir və zərər çəkmiryetirmir<delimiter>Heç bir şeyi tutub saxlamır və heç itirmir<delimiter>Çox vaxt insanlar bir işi həvəslə başlayır <delimiter>lakin axırına az qalmış müvəffəqiyyətsizlik ilə rastlaşırlar<delimiter>Onlar o vaxt müvəffəqiyyət tapar ki,<delimiter>işin həm əvvəlində həm də axırında diqqətli və ehtiyatlı olar<delimiter>Buna görə də Arif Aqilin yeganə istəyi — istəklərin olmamasıdır<delimiter>və o çətinliklə tapılan əşyaları dəyərli hesab etmir<delimiter>O digərlər öyrənmədiklərini öyrənir<delimiter>və digərlər yan keçdiklərinə diqqət edir<delimiter>Beləliklə, o hər şeyin təbii ozül-özəyinə riayət edir<delimiter>və təsir göstərməyə ehtiyat edir
<h1>65</h1>
Qədim zəmanənin yol ustadlarının niyyəti<delimiter>İnsanları maarifləndirmək deyil -<delimiter>Onları sadə və ürəyiaçıq etmək idi<delimiter>İnsanların məlumatı çox olanda onları idarə etmək çətindir<delimiter>Buna görə də,<delimiter>Ölkəni çoxlu məlumat vasitəsi ilə idarə edən — ölkənin oğrusudur<delimiter>Ölkəni çoxlu məlumat işlətmədən idarə edən — ölkənin xoş bəxtidir<delimiter>Bunların ikisini də anlayan qayda-qanunu duyar<delimiter>Qayda-qanunu daima anlamaq qabiliyyətinə kəramət deyərlər<delimiter>O kəramət nəcə də dərindir, necə də uzaqlara yayılır!<delimiter>Onun bütün cisimlərə qarşı olduğuna baxmayaraq<delimiter>Onlar ona təslim olur və böyük ahəng tapır
<h1>66</h1>
Çay və dəniz ona görə dağlardan yüzlərlə axan sellərin ağasıdır ki,<delimiter>Yerləri əcəb aşağıdır — ona görə dağlardan yüzlərlə axan sellərin ağasıdır<delimiter>Buna görə Arif Aqil<delimiter>İnsanlardan üstün olmaq istəsə — böyük-böyük danışmamalıdır<delimiter>İnsanların öndəri olmaq istəsə — özünü axırıncı hesab etməlidir<delimiter>Onda,<delimiter>Arif Aqil insanların üstündə olsa da belə — onlara ağır olmaz<delimiter>Arif Aqil insanların önündə getsə də belə — onlara ağır gəlməz<delimiter>Buna görə də, hamı ona hörmət etməyə şaddır və bundan çəkinmir<delimiter>O mübahisə etmir, buna görə də dünyada onun rəqibi yoxdur
<h1>67</h1>
Hamı deyir ki, yolum böyükdür, amma onun elə bil faydası yoxdur<delimiter>Aydın məsələdir — böyükdür, ona görə də faydası yoxdur<delimiter>Faydası bəlli olsaydı — çoxdan üzülərdi!<delimiter>Üç sərvət-dəyərim var — onları saxlayıb qoruyuram<delimiter>Birincisi — eşqi-nəzakət<delimiter>İkincisi — qənaət<delimiter>Üçüncüsü — hamıdan birinci olmağa cürət etməməyim<delimiter>Eşqi-nəzakəti olanın cəsarəti də olar<delimiter>Qənaəti olanın səxavəti də olar<delimiter>Hamıdan birinci olmağa cürət etməyən — ustad olar, hörmət qazanar<delimiter>İndiki camaat eşqi-nəzakəti buraxıb cəsarətli olmaq istəyir<delimiter>Qənaəti buraxıb səxavətli olmaq istəyir<delimiter>Arxa olmağı buraxıb öndə olmaq istəyir<delimiter>Ölərsiniz axı!<delimiter>Eşqi-nəzakətli bir kəs<delimiter>Hücumda da qalib gəlir<delimiter>Müdafiədə də tükənməzdir<delimiter>Göylərin qəyyumluğu altinda<delimiter>Onu eşqi-nəzakət qoruyur<delimiter> 
<h1>68</h1>
Layiqli vəzifə sahibi lotuluq etməz<delimiter>Döyüşü əslən bacaran hirslənməz<delimiter>Düşmənə qalib gəlməyin yolunu bilən onunla kəllə-kəlləyə gəlməz<delimiter>İnsanları məharətlə idarə edə bilən öz işini başını aşağa salıb görər<delimiter>Budur danılmaz olanın kəraməti,<delimiter>Budur insanları idarə edə bilənin qüvvəsi<delimiter>Qədimdə belə insanlara deyərdirlər “Qütb”, “Göylərin tayı”
<h1>69</h1>
Mahir sərkərdələr belə deyir:<delimiter>“Vəziyyətin yiyəsi (hücum edən) olmağa cürət etmərəm<delimiter>qonaq (müdafiə edən) olsam ondan yaxşıdır<delimiter>Xırdaca olsa da irəlləməyə cürət etmərəm<delimiter>Bir addım geri çəkilsəm ondan yaxşıdır.”<delimiter>Buna deyərlər<delimiter>İrəlləmədən irəlləmək<delimiter>Əlsiz tutub-saxlamaq<delimiter>Düşmən olmayan yerdə onu yıxmaq<delimiter>Ordu işlətmədən onu mühasirəyə almaq<delimiter>Ən böyük fəlakət — rəqibə nifrət edib ona düz qiymət verməməkdir<delimiter>Rəqibinə nifrət edən mənim sərvət-dəyərlərimi məhv edib itirir<delimiter>Buna görə<delimiter>Ordular döyüşə hazır halda üz-üzə qarşılaşırsa<delimiter>Yalnız o anın matəmini duyan qalıb gəlir
<h1>70</h1>
Mənim sözlərimi anlamaq da asandır<delimiter>Onlara əməl etmək də asandır<delimiter>Lakin heç kəs anlaya bilmir<delimiter>Bir kəs də əməl edə bilmir<delimiter>Sözlərimin kökü dərindir<delimiter>Əməllərimin hakimi vahiddir<delimiter>Bunları anlamadığlarına görə məni də anlamır onlar<delimiter>Anlayan tək-tükdür deyə biliklərim dəyərlidir<delimiter>Arif Aqil cındıra bürünüb qoynunda bahalı qaş gəzdirənə bənzər
<h1>71</h1>
Bilmədiyini dərk edən — alidir<delimiter>Bildiyini anlamayan — xarabdır<delimiter>Yalnız xarab olmaqdan artıq bezən bir kəs<delimiter>Bu naxoşluğa nifrət edər, bu dərdi rədd edər<delimiter>Arif Aqilin dərdisəri, naxoşluğu olmur<delimiter>Cünki onun xarablaşması xarab olubdur<delimiter>Və buna görə də o xarab olmur artıq
<h1>72</h1>
Hakimiyyət ixtiyarının həddini aşanda<delimiter>insanlar ondan daha qorxmur<delimiter>Evlərinin içinə burnunu soxma<delimiter>Onların doğmalarına ziyan yetirmə<delimiter>Çünki, insana ziyan yetirməzsən<delimiter>O da ziyan yetirənlərdən olmaz<delimiter>Buna görə,<delimiter>Arif Aqil özünü göstərmir — özünü dərk edir<delimiter>Özünə qiymət qoymur — özünə hörmət edir<delimiter>Beləliklə birini rədd edib o birinə nail olur
<h1>73</h1>
Cəsarətini cürət etməyə yönəldən — öldürər<delimiter>Cəsarətini cürət etməməyə yönəldən — yaşayar<delimiter>Bunların ikisidə gah xeyirdir, gah ziyan<delimiter>Göylər qəzəblənəndə — kim bilər səbəbi nə?<delimiter>Bu məsələdə Arif Aqil də çətinlik çəkir<delimiter>Göylərin yolu budur:<delimiter>Heç mübahisə də etmir, amma əcəb qalib gəlir<delimiter>Heç dinmir də, amma əcəb cavab verir<delimiter>Heç dəvət etmir, amma hər şey özü qayıdır<delimiter>Necə də səxavətlidir ki, hər kəsin qisməti var<delimiter>Göylərin toru hədsiz-hüdudsuzdur<delimiter>Geniş gözlüdür, lakin bir kəsi qaçırtmaz
<h1>74</h1>
İnsanlar ölümdən qorxmur əgər<delimiter>Neyniyəsən ki — ölüm ilə qorxudasan onları?<delimiter>Təsəvvür edək, insanlar daima ölümdən qorxur<delimiter>Çünki mən təsadüfi insanları həbs edib öldürürəm<delimiter>Lakin bunu etməyə kim cürət edər ki?<delimiter>Qaydası ilə, insanları öldürən Ölüm Hökmdarıdır<delimiter>Ölüm Hökmdarı isə çapmağın ulu ustasıdır<delimiter>Çapmağın ulu ustasını əvəz etmək istəyən isə<delimiter>Çətin ola bilsin ki, öz əllərini yarmasın
<h1>75</h1>
Millət acdırsa, deməli onun başçıları ərzaq vergisini qaldırıb —<delimiter>Budur aclıq<delimiter>Milləti nizama gətirmək çətindirsə, deməli onun başçıları çoxlu vəd verir —<delimiter>Budur idarəetmənin çətinliyi<delimiter>Millət ölümə etina etmirsə, deməli tamamilə çörəkpulu qazanmağa həsr edib özünü —<delimiter>Budur ölümə etina etməmək<delimiter>Buna görə müdrük ol!<delimiter>Dolanışı hər şeydən yüksək tutmaqdan isə<delimiter>Tamamilə çörəkpulusuz qalmaq yaxşıdır
<h1>76</h1>
İnsan doğulanda yumşaq və incədir<delimiter>Öləndə isə bərk və möhkəm olur<delimiter>Min cür cisim — bitkilər belə — yaşadıqca yumşaq və kövrəkdir<delimiter>Öləndə isə qurumuş və solmuş olur<delimiter>Buna görə, güc və sərtlik ölümün yoldaşlarıdır<delimiter>Yumşaqlıq və incəlik isə — həyatın yoldaşlarıdır<delimiter>Ordusunun gücünə güvənən qalib gəlməz<delimiter>Möhkəm ağacın taxtası da hamıya lazım<delimiter>Möhkəm və böyük olan alçalır<delimiter>Yumşaq və incə isə — yüksəlir
<h1>77</h1>
Göylər yolu yaya çəkilmiş ipə bənzər:<delimiter>Yuxarıdakı ucunu aşağı endirir<delimiter>Aşağıdakını isə yuxarı qaldırır<delimiter>Artıq olan yerdə azaldar<delimiter>Kəsir olan yerdə artırar<delimiter>Göylər yolu —<delimiter>artığın üstündən almaq və kəsirin üstünə gəlməkdir<delimiter>İnsanların yolu isə əksinə —<delimiter>Qıtliğı olandan alıb, artığı olana bəxşiş etməkdir<delimiter>Artığlığını bütün dünyaya bəxş etməyi kim bacarar?<delimiter>Ancaq yol adamı<delimiter>Buna görə Arif Aqil<delimiter>Nə etsə də yapdığından yapışmır<delimiter>Şərəfi-nailiyyətində əylənmir<delimiter>Məharətini gözə çarpdırmaq istəmir
<h1>78</h1>
Dünyada su qədər yumşaq və üzüyola olan bir şey yoxdur<delimiter>Amma bərk və möhkəm bir şeyi oymaqda da onun bərabəri yox<delimiter>O yenilməzdir!<delimiter>Yumşaqlıq bərkliyə qalib gələr<delimiter>Üzüyola olan inadkara qalıb gələr<delimiter>Dünyada bunu bilməyən yoxdur<delimiter>Amma buna əməl edən də yoxdur<delimiter>Buna görə Arif Aqil buyurur ki,<delimiter>Vətəninin çirkini alana “dövlətin ağası” deyərlər<delimiter>Ölkənin qadasını alana “dünyanın hakimi” deyərlər<delimiter>Doğru kəlmə ziddiyətə bənzər
<h1>79</h1>
Saziş yaman işdir — nəticədə kiminsə acığı qalsa əgər<delimiter>Əmin-amanlıq olsun deyə bu işdə məharət gərəkdir<delimiter>Buna görə Arif Aqil sazişin öz tərəfini güdür<delimiter>Və digər tərəfin öhdəliklərini tələb etmir<delimiter>Kəramətli insan sazişi gözləyər<delimiter>Kəramətsiz insan — toplayacağını<delimiter>Göylər yolu bitərəfdir<delimiter>Lakin mahir insan üçün hər zaman açıqdır
<h1>80</h1>
Yaxşısı - xırda kənd, kiçik əhali<delimiter>Qoy min cür cihaz olsun — onları işlətməyə ehtiac olmaz<delimiter>Qoy camaat ölümə ciddi yanaşsın — dünyasını dəyişməkdən çəkinən olmaz<delimiter>Qayiğ-araba olsa da — minib gedən olmaz<delimiter>Yaraq-əsləhə olsa da — qeyib göstərən olmaz<delimiter>Qoy camaat yenidən qayıtsın ip düyünlərinə — yazı əvəzinə onları işlətsin<delimiter>Həyatları ilə razı olarlar<delimiter>Pay-qismətləri ilə qane olarlar<delimiter>Ocaqları salamat olar<delimiter>Adətləri səadət olar<delimiter>Kənd qonşuları bir-birini görər<delimiter>İt-xoruz bir-birini eşidər<delimiter>İnsanlar qocalıb rəhmətə gedər<delimiter>Və heç kəsin onlarla işləri olmaz
<h1>81</h1>
Düz söz xoş olmaz<delimiter>Xoş söz düz olmaz<delimiter>Bilən bəhs etməz<delimiter>Bəhs edən bilməz<delimiter>Bacaran çox bilməz<delimiter>Çox bilən bacarmaz<delimiter>Arif Aqil sursat yiğmır<delimiter>Başqalara qulluq etdiyi qədər malik olur<delimiter>Başqalarla bölüşdüyü qədər əldə edir<delimiter>Göylər Yolu — xeyir gətirmək və zərər yetirməməkdir<delimiter>Arif Aqilin yolu — qulluq etmək və çəkişməməkdir