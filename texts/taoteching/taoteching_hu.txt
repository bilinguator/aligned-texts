Lao-Ce
<h1>Tao Te King</h1><delimiter>Az Út és Erény könyve<delimiter>Weöres Sándor fordítása
<h1>1</h1>
Az út, mely szóba-fogható,<delimiter>nem az öröktől-való;<delimiter>a szó, mely rája-mondható,<delimiter>nem az örök szó.<delimiter>Ha neve nincs: ég s föld alapja;<delimiter>ha neve van: minden dolgok anyja.<delimiter>Ezért:<delimiter>aki vágytalan,<delimiter>a nagy titkot megfejtheti;<delimiter>de ha vágya van,<delimiter>csak a dolgokat szemlélheti.<delimiter>E kettő mögött közös a forrás,<delimiter>csupán nevük más.<delimiter>Közösségük: csoda,<delimiter>s egyik csodától a másik felé tárul<delimiter>a nagy titok kapuja.
<h1>2</h1>
Mikor a szépet megismerik,<delimiter>felbukkan a rút is;<delimiter>mikor a jót megismerik,<delimiter>felbukkan a rossz is.<delimiter>Lét és nemlét szüli egymást,<delimiter>nehéz és könnyű megalkotja egymást,<delimiter>hosszú és rövid alakítja egymást,<delimiter>magas es mély kulcsolja egymást,<delimiter>sok hang összeolvasztja egymást,<delimiter>korábbi s későbbi követi egymást.<delimiter>Ezért a bölcs<delimiter>sürgés nélkül működik,<delimiter>szó nélkül tanít,<delimiter>nézi az áramlást és hagyja, nem erőlködik,<delimiter>alkot, de művét nem birtokolja,<delimiter>cselekszik, de nem ragaszkodik,<delimiter>beteljesült művét nem félti,<delimiter>s mert magának nem őrzi,<delimiter>el se veszíti.
<h1>3</h1>
Ha nem emelik fel az okosakat,<delimiter>a nép közt rend es béke fakad;<delimiter>ha nem kell többé a ritka, drága,<delimiter>megszűnik a nép kirablása;<delimiter>ha nem a vágy uralkodik,<delimiter>a nép szíve megnyughatik.<delimiter>Ezért a bölcs<delimiter>a szívet kiüríti,<delimiter>a gyomrot teletölti,<delimiter>a sóvárgást gyengíti,<delimiter>a csontot erősíti,<delimiter>hogy az emberek ne tudjanak, ne vágyjanak,<delimiter>az okosak veszteg maradjanak.<delimiter>A nem-sürgés ez<delimiter>és rend és békesség lesz.
<h1>4</h1>
Az út üres,<delimiter>de működését abba sose hagyja.<delimiter>És mélységes,<delimiter>mindennek ősatyja.<delimiter>Élet tompítja,<delimiter>görcseit oldja,<delimiter>fényét fakítja,<delimiter>elvegyül porba.<delimiter>Megfoghatatlan<delimiter>és mégis van.<delimiter>Én nem tudom, ki a szülője,<delimiter>de vénebb, mint a tünemények őse.
<h1>5</h1>
Az ég és föld nem emberi:<delimiter>neki a dolgok, mint szalma-kutyák.<delimiter>A bölcs ember sem emberi:<delimiter>neki a lények, mint szalma-kutyák.<delimiter>Az ég és föld közötti tér,<delimiter>akár a fujtató,<delimiter>üres és nem szakad be,<delimiter>mozog és egyre több száll belőle:<delimiter>kell rá szó, ezernyi;<delimiter>jobb némán befelé figyelni.
<h1>6</h1>
Csodálatos asszonynak hívják:<delimiter>ő a völgy örök szelleme.<delimiter>A csodálatos asszony kapuja<delimiter>ég s föld gyökere.<delimiter>Végtelenul munkálkodik,<delimiter>nem fárad el sose.
<h1>7</h1>
Örök az ég és örök a föld.<delimiter>Azért örök az ég s a föld,<delimiter>mert nem önmagukért élnek,<delimiter>ezért nem fogy belőlük az élet.<delimiter>Éppígy a bölcs:<delimiter>hátrahúzódik, ezért halad,<delimiter>nem őrzi magát, ezért megmarad.<delimiter>Így van:<delimiter>saját érdeke nem űzi sose,<delimiter>ezért teljesül saját érdeke.
<h1>8</h1>
A legfőbb jó a vízhez hasonló:<delimiter>mindennek hasznos, de nem harcos;<delimiter>az alantasban is jelenlevő:<delimiter>a víz az út-hoz hasonló.<delimiter>Az élet a földet kövesse,<delimiter>a sziv a benső melyet kövesse,<delimiter>a barátság az emberit kövesse,<delimiter>a beszéd a valót kövesse,<delimiter>az uralom a rendet kövesse,<delimiter>a szolgálat a lehetőt kövesse,<delimiter>a tett a kellő időt kövesse.<delimiter>Ha készséges, de nem erőszakos:<delimiter>nem kél zúgolódás semerre.
<h1>9</h1>
Aki tölt színültig:<delimiter>jobb, ha előbb abbahagyja.<delimiter>Aki túl-élesre fen:<delimiter>élét hamar kicsorbítja.<delimiter>Arannyal, ékkővel teli kamra:<delimiter>megőrizni senkise bírja.<delimiter>Kincs, gőg, rang egyszerre:<delimiter>mekkora szerencsétlenség!<delimiter>Alkotni, adni, majd visszavonulni:<delimiter>ez az égi bölcsesség.
<h1>10</h1>
Aki teste-lelke egységét megőrzi,<delimiter>azt a kétség nem bontja meg.<delimiter>Aki természetét szelíddé símítja,<delimiter>egyszerű, mint az újszülött gyerek.<delimiter>Aki látását megtisztítja,<delimiter>elkerüli a tévedéseket.<delimiter>A nép megnyerése, ország kormányzása<delimiter>nem kíván tudós elméletet.<delimiter>Ég s föld kapui nyílnak-csukódnak,<delimiter>nyugalmasak és békességesek.<delimiter>E tudásból kibontakozik<delimiter>a sürgés-nélküli cselekedet.<delimiter>Megszülni és felnevelni,<delimiter>létrehozni és nem kívánni,<delimiter>megalkotni és nem birtokolni,<delimiter>hatalmaskodás nélkül vezetni:<delimiter>ezt kell a legnagyobb jónak nevezni.
<h1>11</h1>
Harminc küllő kerít egy kerékagyat,<delimiter>de köztük üresség rejlik:<delimiter>a kerék ezért használható.<delimiter>Agyagból formálják az edényt,<delimiter>de benne üresség rejlik:<delimiter>az edény ezért használható.<delimiter>A házon ajtót-ablakot nyitnak,<delimiter>mert belül üresség rejlik:<delimiter>a ház ezért használható.<delimiter>Így hasznos a létező<delimiter>és hasznot-adó a nemlétező.
<h1>12</h1>
Látást az öt szín tompít,<delimiter>hallást az öt hang tompít,<delimiter>ízlést az öt íz tompít,<delimiter>a vágtatás, vadászat megbolondít,<delimiter>a nehezen elérhető mind bűnbe lódít.<delimiter>Ezért a bölcs<delimiter>nem a szemét, inkább a gyomrát tömi,<delimiter>neki nem a távoli kell, hanem a közeli.
<h1>13</h1>
Dicsőség, szégyen: egyforma félelem.<delimiter>A rang: az élet legnagyobb csapása.<delimiter>Dicsőség, szégyen: mért csak félelem?<delimiter>Mert a dicsőséget a közemberek<delimiter>szorongva nyerik el,<delimiter>szorongva vesztik el.<delimiter>A dicsőség is, szégyen is, csak puszta félelem.<delimiter>A rang mért az élet csapása?<delimiter>Mert legnagyobb csapás<delimiter>az önszeretet.<delimiter>Ha nincs bennem önszeretet,<delimiter>ugyan mi bajom lehet?<delimiter>Ezért:<delimiter>a világért élő kiválóságra<delimiter>bízható a világ;<delimiter>és a világért élő jóságra<delimiter>építhet a világ.
<h1>14</h1>
Ránézek, de nem látom,<delimiter>ezért neve: nem látható.<delimiter>Hallgatom, de nem hallom,<delimiter>ezért neve: nem hallható.<delimiter>Megragadnám, de meg nem foghatom,<delimiter>ezért neve: a legparányibb.<delimiter>E három titok<delimiter>egységbe olvad.<delimiter>Felszíne sem világos,<delimiter>alapja sem homályos,<delimiter>végtelen, névtelen,<delimiter>visszavezet a nemlétbe szüntelen.<delimiter>Neve: formátlan forma,<delimiter>tárgy-nélküli kép,<delimiter>neve: a sötét.<delimiter>Szembetérek s nem látom arcát,<delimiter>követem és nem látom hátát.<delimiter>Az őskor útját birtokolva<delimiter>s a jelenkort általa megragadva<delimiter>rálátni mindennek eredetére:<delimiter>ez az út vezető-fűzére.
<h1>15</h1>
Hajdan az ihletettek<delimiter>ismerték a rejtőzőt és rejtettet,<delimiter>de őket mélyükig nem ismerte senki.<delimiter>Mert nem lehetett őket megismerni,<delimiter>a kép róluk csak ennyi:<delimiter>mint téli folyón átkelők, vigyáztak,<delimiter>mint szomszédaiktól félők, figyeltek,<delimiter>mint a vendégek, tartózkodtak,<delimiter>mint olvadó jégen, óvakodtak,<delimiter>mint a rönk-fa, egyszerűek voltak,<delimiter>mint a völgykatlan, mélységesek voltak,<delimiter>mint a homály, át nem derengtek.<delimiter>Nyugalmukat bizton őrizve<delimiter>formálták a szennyesből tisztát.<delimiter>Az örök áramlással békességben,<delimiter>ismerték az élet nyitját.<delimiter>Az úton jártak, mérték nélkül nem vágyakoztak,<delimiter>s mert mohók sose voltak,<delimiter>megelégedtek a létezővel és újat nem alkottak.
<h1>16</h1>
Ahol megvalósul a teljes üresség,<delimiter>ott a nyugalom tisztán megmarad,<delimiter>minden növekszik a maga rendjén,<delimiter>az örök áramlásban körbe-halad.<delimiter>Minden virul, terem,<delimiter>s a kezdethez visszatér szüntelen.<delimiter>A kezdethez visszatérés: a béke.<delimiter>A béke: az élet visszatérte.<delimiter>Az élet visszatérte: állandóság.<delimiter>Az állandóság tudása: világosság.<delimiter>Az állandóság nem-tudása: vakság, zűrzavar.<delimiter>Aki az állandót ismeri, bölcs lesz,<delimiter>aki bölcs lett, igazságos lesz,<delimiter>aki igazságos lett, király lesz,<delimiter>a király az eget követi,<delimiter>az ég az utat követi,<delimiter>az út örökkévaló,<delimiter>és minden rendjén-való.
<h1>17</h1>
A kicsinyek tudták, hogy vannak nagyok.<delimiter>Szerették, felemelték,<delimiter>aztán rettegték,<delimiter>végül megvetették.<delimiter>Aki hűtlen,<delimiter>hívet nem lel.<delimiter>De ha ígérete szerint cselekszik,<delimiter>munkája sikerül, érdeme növekszik,<delimiter>és a nép azt mondja rája:<delimiter>„A természet útját járja.”
<h1>18</h1>
Mikor a nagy utat semmibe dobták,<delimiter>megjelent az erkölcs és méltányosság.<delimiter>Mikor kezdődött az okoskodás,<delimiter>megjelent a nagy hazudozás.<delimiter>Mikor a hat rokon összeveszett,<delimiter>megjelent a gyermeki tisztelet és szülői szeretet.<delimiter>Mikor zavaros az ország,<delimiter>megjelennek a hűséges szolgák.
<h1>19</h1>
Ha eldobják az okosságot, a tudósságot,<delimiter>akkor lesz a nép százszor áldott.<delimiter>Ha eldobják az erkölcsöt, a méltányosságot,<delimiter>gyermeki tisztelet, szülői szeretet vezeti a sokaságot.<delimiter>Ha megszüntetik a ravaszságot, a hasznosságot,<delimiter>nem lesznek többé tolvajok, betyárok.<delimiter>Három jele a kevés-bölcsességnek.<delimiter>Mutassák meg az ember-népnek<delimiter>az egyszerűséget, az épséget,<delimiter>hogy az önzésnek, az epedésnek vessenek féket.
<h1>20</h1>
Hagyd el a tanultságod<delimiter>és meg nem bánod.<delimiter>Igéret és ígérgetés:<delimiter>mi különbség?<delimiter>Jó és rossz:<delimiter>mily különbség!<delimiter>De amitől mindenki retten,<delimiter>azt nem vethetjük félre büntetlen.<delimiter>Ó, zűr!<delimiter>Még minden rendezetlen!<delimiter>Ám az emberek ragyognak folyton,<delimiter>mint ünnepi lakomán,<delimiter>vagy tavasz-érkezéskor a tornyon.<delimiter>Egyedül én vagyok nyugodt,<delimiter>nem állok a fénybe,<delimiter>akár a még világra-nem-hozott.<delimiter>Forgok az áramlásban,<delimiter>nem lel szilárd helyet a lábam;<delimiter>mindenkinek van bőviben,<delimiter>csupán nekem nincs semmi sem:<delimiter>lám, bolond szív jutott nekem!<delimiter>Ó, zűrzavar!<delimiter>A közönséges emberek ragyognak,<delimiter>homályban én vagyok csak;<delimiter>a közönséges emberek mind szemfülesek,<delimiter>közönyös én vagyok csak.<delimiter>Örvénylő tenger ragad magával,<delimiter>sodródom, nincs megállásom.<delimiter>Mindenkinek megvan a dolga,<delimiter>bolondnak, durvának csak én mutatkozom.<delimiter>Egyedül én vagyok más, mint az emberek,<delimiter>mert az ős-forrásból táplálkozom.
<h1>21</h1>
A hatalmas erény változatai<delimiter>az utat követik.<delimiter>Az út magában-véve<delimiter>árny és köd.<delimiter>Köd és árny,<delimiter>hol képek rejlenek.<delimiter>Árny és köd,<delimiter>hol dolgok rejlenek.<delimiter>Mélység, köd,<delimiter>hol magvak rejlenek.<delimiter>Látuk: valóság,<delimiter>belük: igazság.<delimiter>Ôskortól máig<delimiter>nem kallódott el a neve:<delimiter>általa megnevezhető mindennek kezdete.<delimiter>Mindennek kezdetét mint tudhatom?<delimiter>Csupán vele.
<h1>22</h1>
A hiányos kikerekül,<delimiter>a görbe kiegyenesül,<delimiter>az üres megtelik,<delimiter>az elvénhedt újjáalakul,<delimiter>a kevés megsokasul,<delimiter>a sok megzavar.<delimiter>Ezért a bölcs<delimiter>az egy-egészet óvja:<delimiter>ő a világ példája.<delimiter>Nem áll a fénybe,<delimiter>ezért fényes,<delimiter>magát nem hirdeti,<delimiter>ezért híres,<delimiter>magát nem dícséri,<delimiter>ezért dicső,<delimiter>magát nem kínálja,<delimiter>ezért vezető.<delimiter>Nem indul küzdelembe,<delimiter>ezért senkise győz felette.<delimiter>A régiek megmondották:<delimiter>A hiányos kikerekül.<delimiter>Nem holmi üres szó.<delimiter>Az igazi, a teljes: minden fölé terül.
<h1>23</h1>
A keves szó, mint a természet:<delimiter>az erős szél nem fúj egy reggelen át,<delimiter>a zápor nem tart egész napon át.<delimiter>Küldője:<delimiter>ég s föld.<delimiter>Nem alkot maradandót az ég s föld,<delimiter>még-úgy-sem az ember.<delimiter>Ezért<delimiter>az út-on járjon az ember,<delimiter>akkor közös az út-tal,<delimiter>az erényes közös az erénnyel,<delimiter>a vesztő közös a veszteséggel.<delimiter>Aki közös az út-tal,<delimiter>az út-at elnyeri.<delimiter>Aki közös az erénnyel,<delimiter>az erényt elnyeri.<delimiter>Aki közös a veszteséggel,<delimiter>a vesztettet elnyeri.<delimiter>S aki kétségben imbolyog,<delimiter>annak szavát senkise hiszi.
<h1>24</h1>
A lábujjhegyre ágaskodó<delimiter>nem áll sokáig,<delimiter>a nagy léptekkel rohanó<delimiter>nem megy sokáig,<delimiter>a fénybe-álló<delimiter>nem lesz fényes,<delimiter>a magát-hirdető<delimiter>nem lesz híres,<delimiter>a magát-dícsérő<delimiter>nem lesz dicső,<delimiter>a magát-kínáló<delimiter>nem lesz vezető.<delimiter>Ezek az úton:<delimiter>rohadék, hulladék,<delimiter>utálkozva elkerülik,<delimiter>az út-on járó rá se lép.
<h1>25</h1>
Íme az ős-zűrből keletkezett,<delimiter>az ég és föld előtt született:<delimiter>mily békés, mily üres!<delimiter>Magában van, nem változik,<delimiter>zavartalan mindenütt működik.<delimiter>Ô az ég-alattinak anyja.<delimiter>Nevét nem ismerem,<delimiter>kisebb nevén út-nak mondom,<delimiter>elmém szerint nagynak mondom,<delimiter>a nagyot távolodónak mondom,<delimiter>a távolodót eltűnőnek mondom,<delimiter>az eltűnőt visszatérőnek mondom.<delimiter>Ezért<delimiter>nagy az út,<delimiter>az ég,<delimiter>a föld<delimiter>s a király.<delimiter>A világon négy nagy létezik<delimiter>s a király köztük az egyik.<delimiter>Az ember a földet követi,<delimiter>a föld az eget követi,<delimiter>az ég az út-at követi,<delimiter>az út önnön rendjét követi.
<h1>26</h1>
A nehéz a könnyű alapja,<delimiter>a nyugalom a mozgás apja.<delimiter>Ezért a bölcs<delimiter>naphosszat munkálkodva,<delimiter>szekere terhét el nem hagyja.<delimiter>Ragyogót nem remél,<delimiter>teljes békében, veszteg él.<delimiter>Aki tízezer szekér gazdája,<delimiter>néz a világba, nem lát önmagába.<delimiter>Aki könnyelmű, elveszti alapját,<delimiter>aki nyugtalan, elveszti apját.
<h1>27</h1>
Az óvatos vándor nem hagy lábnyomot;<delimiter>a gondos-beszédű nem kelt haragot;<delimiter>jó számolónak nem kell tábla;<delimiter>ki ajtót zárni tud, zár nélkül is bezárja,<delimiter>hogy ki nem nyitják;<delimiter>ki csomót kötni tud, kötél nélkül is megköti,<delimiter>ki nem bogozzák.<delimiter>Ezért a bölcs<delimiter>vigyáz az emberekre,<delimiter>senkit meg nem vetve;<delimiter>ügyel a létezőkre,<delimiter>semmit el nem vetve.<delimiter>Ez a kétszeres világosság.<delimiter>A jó a rossznak tanítója,<delimiter>a rossz a jónak támasztója.<delimiter>Ha nem becsülik tanítóikat,<delimiter>ha nem szeretik támasztóikat:<delimiter>olyan a legbölcsebb, mint a legvakabb.<delimiter>Íme a legmélyebb és legsúlyosabb.
<h1>28</h1>
Aki tudja férfi-hatalmát,<delimiter>mégis őrzi nő-lágyságát:<delimiter>hegyi-ér a világon,<delimiter>az erény-t el nem vesztette,<delimiter>csecsemő marad örökre.<delimiter>Aki tudja fehérségét,<delimiter>mégis őrzi feketeségét:<delimiter>példa a világon.<delimiter>Aki példa a világon,<delimiter>az erény-nyel összeillő,<delimiter>állandóhoz visszatérő.<delimiter>Aki tudja dicsőségét,<delimiter>mégis őrzi rejtettségét:<delimiter>völgy a világon.<delimiter>Aki völgy a világon,<delimiter>erény-ben lesz tökéletes,<delimiter>egyszerű és természetes.<delimiter>A természetes elhal: eszköz lesz, erő,<delimiter>a bölcs él vele,<delimiter>így lesz vezető;<delimiter>ezért:<delimiter>a rendhez nem kell a had ereje.
<h1>29</h1>
Aki erőszakkal birodalmat foglal,<delimiter>kudarcot vall: ez a tapasztalat.<delimiter>Az ég-alatti, mint csodálatos urna:<delimiter>sérteni nem szabad,<delimiter>aki érinti, sem érinti,<delimiter>aki megfogja, elveszíti.<delimiter>Ezért mindennek rendje-sorja:<delimiter>halad egyik, követi másik,<delimiter>virul egyik, hervad másik,<delimiter>erősül egyik, gyengül másik,<delimiter>keletkezik egyik, elenyész másik.<delimiter>Ezért a bölcs<delimiter>kerüli a túláradót,<delimiter>kerüli a hívalkodót,<delimiter>kerüli a kápráztatót.
<h1>30</h1>
Aki az út-on járva urát szolgálja,<delimiter>nem igáz le országokat hadsereggel,<delimiter>hiszen őellene is fordul a dárda.<delimiter>Hol had vonult,<delimiter>tövis lepi a rétet,<delimiter>nagy harc után<delimiter>jönnek ínséges évek<delimiter>az eszes: győz és megtorpan,<delimiter>nem tobzódik a diadalban,<delimiter>győz és nem magasodik,<delimiter>győz és nem cifrálkodik,<delimiter>győz és nem kevélykedik,<delimiter>győz, mert győzni kényszeríttetik,<delimiter>győz, de sohasem erőszakoskodik.<delimiter>Olykor a lények már ifjan vének,<delimiter>ellene szegülnek az út rendjének,<delimiter>s ha így van: korán sírba térnek.
<h1>31</h1>
A legszebb hadsereg is a csapás eszköze,<delimiter>mindenféle gyűlöletes,<delimiter>az út-on járó nem él vele.<delimiter>A nemesnek békében balról a helye,<delimiter>háborúban jobbról a helye.<delimiter>A had a csapásnak eszköze,<delimiter>nem a nemesnek eszköze;<delimiter>ha rákényszerül, csak akkor él vele,<delimiter>a béke az ő ereje.<delimiter>Győz és nem kevélykedik.<delimiter>Aki győztesként előre-nyomul,<delimiter>az ember-irtásnak örül;<delimiter>aki az ember-irtásnak örül,<delimiter>gyűlöletet fakaszt az ég alatt.<delimiter>A bőség balról tér be,<delimiter>a jajszó jobbról tér be.<delimiter>Balról a szárnyvezér,<delimiter>jobbról a fővezér:<delimiter>temetéssel fölér.<delimiter>Az ember-irtás<delimiter>siralom, gyötrelem,<delimiter>gyász-szertartás a harci győzelem.
<h1>32</h1>
Az út folytonos és névtelen.<delimiter>Az ős-egyszerűség parányi,<delimiter>mégse bírja senki leigázni.<delimiter>Ha fejedelmek, királyok megőrzik:<delimiter>minden önként behódol nekik.<delimiter>Ég s föld összecsengne-bongna,<delimiter>édes harmatot hullatna,<delimiter>és a nép mind, nem parancsra, megnyugodna.<delimiter>Hol fellép a rendtartás: fellép a név;<delimiter>s mert már fellépett a név,<delimiter>ismerni kell a határokat<delimiter>s így elkerülni a csapásokat.<delimiter>Az út e világban,<delimiter>mint hegyi patak, mély folyóba és tengerbe szakad.
<h1>33</h1>
Okos, aki érti az embereket;<delimiter>aki önmagát érti: ihletett.<delimiter>Hatalmas, aki másokat legyőz;<delimiter>aki önmagát legyőzi: erős.<delimiter>Aki törekszik: nincs híján akaratnak;<delimiter>aki megelégszik: gazdag.<delimiter>Aki nem veszti természetét: hosszúéletű;<delimiter>aki nem veszti emlékezetét: örökéletű.
<h1>34</h1>
A hatalmas út szerteárad,<delimiter>jelen van jobbra-balra.<delimiter>Minden általa létezik,<delimiter>soha meg nem torpanva.<delimiter>Működik, de rejtve, hírt nem akarva.<delimiter>Mindent nevel,<delimiter>de nem irányít,<delimiter>nincsen vágya,<delimiter>ezért neve: kicsiny.<delimiter>Minden visszatér hozzája,<delimiter>de nem irányít,<delimiter>ezért neve: nagy.<delimiter>Sose hatalmaskodó,<delimiter>ezért neve: hatalmas.
<h1>35</h1>
Aki a nagy mintát követi,<delimiter>annak hódol az ég-alatti.<delimiter>Hozzája fordulnak, mert kárt nem okozhat,<delimiter>csak békét, nyugalmat,<delimiter>muzsikát, vigalmat,<delimiter>táplálékot ad a vándoroknak.<delimiter>Mikor az út-ról szólal,<delimiter>a szó ízetlen, sótlan.<delimiter>Aki ránéz, nem látja,<delimiter>aki hallgatja, nem hallja,<delimiter>de nem-fogyó kincs annak, ki érti.
<h1>36</h1>
Amit összenyomnak,<delimiter>kiszélesedik,<delimiter>amit gyengítenek,<delimiter>megerősödik,<delimiter>amit megölnének,<delimiter>nem marad meddő,<delimiter>aki lopna,<delimiter>az lesz a vesztő.<delimiter>De épp ezt nem értik.<delimiter>A gyenge legyőzi az erőset, a lágy a keményet.<delimiter>A hal megfúl, ha elhagyja a mélyet.<delimiter>Az állam éles fegyvereit<delimiter>ne villogtassák a népnek.
<h1>37</h1>
Az út örök és tétlen,<delimiter>mégis mindent végbevisz észrevétlen.<delimiter>Ha fejedelmek, királyok megőrzik,<delimiter>minden magától rendeződik.<delimiter>Ha kapálóznak és intéznek,<delimiter>letöri őket a titkos természet.<delimiter>Vágytalan a titkos természet,<delimiter>s a vágy hiánya: béke,<delimiter>az ég alatt a rend teljessége.<delimiter>AZ ERÉNY
<h1>38</h1>
A nagy erény nem jótékonykodik,<delimiter>ezért jó.<delimiter>A kis erény jótékonykodik,<delimiter>ezért nem jó.<delimiter>A nagy erény cselekszik,<delimiter>nem-cselekvéssel cselekszik.<delimiter>A kis erény sürög,<delimiter>erővel cselekszik.<delimiter>A szeretet cselekszik,<delimiter>eredményes, ha nem cselekszik.<delimiter>Az erkölcs sürög,<delimiter>erővel cselekszik.<delimiter>A tisztelet cselekszik,<delimiter>s mert nem viszonozzák,<delimiter>kényszerít a tiszteletre.<delimiter>Ezért:<delimiter>az út ha elvész, itt az erény,<delimiter>az erény ha elvész, itt a szeretet,<delimiter>a szeretet ha elvész, itt az erkölcs,<delimiter>az erkölcs ha elvész, itt a tisztelet.<delimiter>A tisztelet<delimiter>a hűség és bizalom hiánya,<delimiter>a zűrzavar kezdete.<delimiter>A külső tudás<delimiter>az út virága,<delimiter>a belső tudatlanság kezdete.<delimiter>Ezért az igaz ember<delimiter>a valódit akarja és nem a látszót,<delimiter>a gyümöcsöt akarja és nem a virágot,<delimiter>a közelit akarja és nem a távolit.
<h1>39</h1>
Íme az ős-egységben létezők:<delimiter>az ég az egység által makulátlan,<delimiter>a föld az egység által rendületlen,<delimiter>a szellem az egység által finom,<delimiter>a völgy az egység által virágzó.<delimiter>Minden az egységgel született,<delimiter>a vezér, a király<delimiter>vele a világ példája lett:<delimiter>az egység éltet mindeneket.<delimiter>Ha ködös az ég: eltűnik;<delimiter>ha inog a föld: elhasad;<delimiter>ha durva a szellem: elkallódik;<delimiter>ha meddő a völgy: sivatag.<delimiter>Ha nem születnek, akkor elenyésznek;<delimiter>a vezéreket és királyokat<delimiter>ledöntik, ha nem példaképek.<delimiter>A néptömeg a nagyok alapja,<delimiter>az alacsony a magas alapja.<delimiter>Ezért<delimiter>az önjelölt vezérek és királyok<delimiter>helyükön nem szilárdak.<delimiter>Nem nézik, hogy a sokaság a nagyok alapja,<delimiter>vesztüket az okozza.<delimiter>Ha szétszedik a fényes fogatot: belőle semmi sincs.<delimiter>Ne légy értékes, mint a jade-kincs,<delimiter>légy egyszerű, mint a kavics.
<h1>40</h1>
Ellentétesség az út mozgása,<delimiter>engedés az út tulajdonsága.<delimiter>Az ég alatt minden a létből fakad<delimiter>s a lét a nemlétből fakad.
<h1>41</h1>
Ha bölcs hall az út-ról,<delimiter>megragadja és megőrzi;<delimiter>ha tudós hall az út-ról,<delimiter>megtartja, majd elveszíti;<delimiter>ha okos hall az út-ról,<delimiter>nem győz nevetni;<delimiter>és nem erről az út-ról esik szó,<delimiter>ha tán megérti.<delimiter>A régi vers ezért mondja:<delimiter>„A fényes út sötétnek látszik,<delimiter>az út-on járó eltűnni látszik,<delimiter>az egyenes út tévútnak látszik,<delimiter>a magas erény szakadéknak látszik,<delimiter>a nagy tisztaság szégyennek látszik,<delimiter>a hatalmas erény kevésnek látszik,<delimiter>a növekvő erény lopásnak látszik,<delimiter>a szín-igazság hiánynak látszik.<delimiter>A végtelen négyszögnek egy szöglete sincsen,<delimiter>a végtelen edény készen soha sincsen,<delimiter>a végtelen zengésnek hangja nincsen,<delimiter>a végtelen képnek formája nincsen.”<delimiter>Az út rejtett és neve nincsen.<delimiter>Egyedül az út<delimiter>vezet és célba fut.
<h1>42</h1>
Az út szülte az egyet,<delimiter>az egy a kettőt,<delimiter>a kettő a hármat,<delimiter>a három valamennyi létezőt,<delimiter>mind tartalmazza a hímet és a nőt,<delimiter>s a láthatatlan lehelet egybeolvasztja ezeket.<delimiter>S e világban megvetik<delimiter>az önmagát-felemelőt,<delimiter>az önjelölt királyt, vezetőt.<delimiter>Nézd valamennyi létezőt:<delimiter>egyszer gyengül, máskor erősül,<delimiter>egyszer erősül, máskor gyengül.<delimiter>Így látják,<delimiter>én is így látom:<delimiter>„A zsarnokok nem holtukkal pusztulnak el.”<delimiter>Ez a legfőbb tanításom.
<h1>43</h1>
Az ég alatt a leggyengébbek<delimiter>átfúrják, ami legkeményebb:<delimiter>mindenben fészke van a nemlétnek,<delimiter>ereje a nem-cselekvésnek.<delimiter>Szó nélküli tanítással<delimiter>s a nem-cselekvés hatalmával<delimiter>mi sem mérkőzhet e világban.
<h1>44</h1>
Rang, vagy élet: melyik főbb?<delimiter>Kincs, vagy élet: melyik több?<delimiter>Szerzés, vagy vesztés: melyik túlélhetőbb?<delimiter>Aki sokat szerzett, sokat vesztett;<delimiter>aki sokat gyűjt, több kárt szenved.<delimiter>Aki megelégszik, kudarc nem éri,<delimiter>aki megtorpan, veszély nem éri,<delimiter>a maradandóságot éli.
<h1>45</h1>
A tökéletes: akár a tökéletlen.<delimiter>Működése véghetetlen.<delimiter>A teljesség: akár az üresség.<delimiter>Működése mérhetetlen.<delimiter>Az egyenes, mint a görbe,<delimiter>a szellemes, mint a dőre,<delimiter>az ékes szó, mint a dadogó.<delimiter>A mozgás a fagyot legyőzi,<delimiter>a nyugvás a hevet legyőzi,<delimiter>a béke a rendet megőrzi.
<h1>46</h1>
Mikor az ég alatt létezik az út:<delimiter>a lovak megtrágyázzák a földet;<delimiter>mikor az ég alatt hiányzik az út:<delimiter>a mezőn harci mének legelnek.<delimiter>Nincs nagyobb csapás,<delimiter>mint az eleget nem ismerni,<delimiter>se nagyobb veszély,<delimiter>mint szerzésre törekedni.<delimiter>Ezért:<delimiter>aki az eléggel megelégül,<delimiter>elégedettnek kell nevezni.
<h1>47</h1>
Nem lép ki az ajtón<delimiter>és világot megismer,<delimiter>nem néz ki az ablakon<delimiter>és égi út-at megismer;<delimiter>mennél messzebb megy,<delimiter>annál kevesebbet ismer;<delimiter>ezért a bölcs<delimiter>nem jár, hanem megismer,<delimiter>nem néz, hanem megnevez,<delimiter>nem cselekszik, hanem végbevisz.
<h1>48</h1>
A tanuló gyarapszik naponta;<delimiter>az út-on járó csökken naponta.<delimiter>Csökkenés, tovább-csökkenés:<delimiter>eredménye a nem-cselekvés.<delimiter>Mindent végbevisz a nem-cselekvés.<delimiter>A világot tétlen tartja kézben.<delimiter>Aki tevékeny,<delimiter>a világot nem tartja kézben.
<h1>49</h1>
A bölcsnek nincs önnön szíve.<delimiter>Szíve a nép valahány szíve.<delimiter>Jó a jókhoz<delimiter>és jó a gonoszokhoz:<delimiter>ez az erény jósága.<delimiter>Hisz az igazaknak<delimiter>és hisz a hazugoknak:<delimiter>ez az erény bizalma.<delimiter>A bölcs az ég alatt békében lakik,<delimiter>megjegyzi az emberek mondásait,<delimiter>s úgy nézi a népet, mint gyermekeit.
<h1>50</h1>
Megszületnek és elpusztulnak.<delimiter>Az élet felé megy tíz közül három,<delimiter>a halál felé megy tíz közül három,<delimiter>és meghal tettei miatt<delimiter>megint tíz közül három.<delimiter>Miért?<delimiter>Mert nem lesznek úrrá az élet-vágyon.<delimiter>Aki úrrá lesz az élet-vágyon,<delimiter>orrszarvútól, tigristől nem fél,<delimiter>sem harcban a fegyveres katonától.<delimiter>Az orrszarvú nem döfi beléje szarvát,<delimiter>a tigris nem vágja beléje karmát,<delimiter>nem sebzi meg a katona kardja.<delimiter>Miért?<delimiter>Mert a halálnak nincs rajta hatalma.
<h1>51</h1>
Az út szül,<delimiter>az erény táplál,<delimiter>a lény alakot-ölt,<delimiter>az alak beteljesít.<delimiter>Ezért minden<delimiter>becsüli az út-at és az erény-t.<delimiter>Az út méltó a tiszteletre,<delimiter>az erény méltó a szeretetre,<delimiter>mert nem osztanak parancsot,<delimiter>s mennek természetes rendet követve.<delimiter>Az út szül,<delimiter>az erény táplál,<delimiter>dajkál, nevel,<delimiter>csiszol, érlel,<delimiter>ápol, őriz.<delimiter>Alkot, de nem birtokol,<delimiter>teremt, de nem kérkedik,<delimiter>mindennél öregebb, mégsem oszt parancsot:<delimiter>legmélyebb jónak méltán nevezik.
<h1>52</h1>
Az ég alatt mindennek eredete<delimiter>az ég-alattiak anyja.<delimiter>Aki eléri az anyát,<delimiter>megismeri a gyermekeit;<delimiter>s ha megismeri a gyermekeit,<delimiter>újra említi az anyát.<delimiter>Élete végéig nem éri veszély.<delimiter>Aki betömi oduját,<delimiter>bezárja kapuját:<delimiter>élete végéig nyűg nélkül él.<delimiter>De ha kinyitja kapuját,<delimiter>magára-veszi minden baját:<delimiter>élete végéig gondban él.<delimiter>Aki a parányit meglátja: éles-szemű;<delimiter>aki gyengeségét megőrzi; hatalmas-életű.<delimiter>Aki tiszta fény,<delimiter>s a világossághoz folyton visszatér,<delimiter>nem éri veszély:<delimiter>az állandóságban él.
<h1>53</h1>
Ha van igaz tudásom:<delimiter>a nagy utat járom,<delimiter>s csak attól félek, hogy letérek.<delimiter>A nagy út sima,<delimiter>de az embereket vonzzák az ösvények.<delimiter>Ha pompás a palota:<delimiter>a szántóföldek begyepesülnek,<delimiter>a magtárak kiürülnek.<delimiter>Dísz-köntösben járnak,<delimiter>éles kardokat hordoznak,<delimiter>étellel-itallal be nem telnek,<delimiter>fölösleges javakat halmoznak:<delimiter>rablás, dicsekvés a neve.<delimiter>Nem ez az út-nak szelleme.
<h1>54</h1>
A talpraesettet fel nem borítják,<delimiter>a jól fogodzót le nem taszítják.<delimiter>Fiak, unokák áldoznak neki.<delimiter>Aki az út-at fejleszti magában,<delimiter>abban valódi az erény;<delimiter>aki fejleszti a családban,<delimiter>abban bőséges az erény;<delimiter>aki fejleszti a falujában,<delimiter>abban kiváló az erény;<delimiter>aki fejleszti az országban,<delimiter>abban virágzó az erény;<delimiter>aki fejleszti az ég alatt,<delimiter>abban teljes az erény.<delimiter>Magunkban megismerjük a többit,<delimiter>egy családban a többit,<delimiter>egy faluban a többit,<delimiter>egy országban a többit,<delimiter>az ég alatt a többit.<delimiter>Honnan ismerem én az ég-alattit?<delimiter>A kevés által valamennyit.
<h1>55</h1>
Aki a nagy erény-t magában hordja,<delimiter>akár az újszülött gyerek.<delimiter>Mérges rovar, kígyó nem csípi meg,<delimiter>nem támadnak rá a vadállatok,<delimiter>nem ragadják el a sasok.<delimiter>Csontja gyenge, izma lágy,<delimiter>fogása mégis szilárd;<delimiter>nem ismeri hím s nő egyesülését,<delimiter>mégis életet ad,<delimiter>mert tiszta teljesen;<delimiter>kiált s be nem reked,<delimiter>mert összhangzó tökéletesen.<delimiter>Az összhang tudása: állandóság.<delimiter>Az állandóság tudása: világosság.<delimiter>Az élet gazdagítása: vigasság.<delimiter>A szellem feszülése a szívben: makacsság.<delimiter>Olykor a lények már ifjan vének:<delimiter>ellene szegülnek az út rendjének,<delimiter>s ha így van: korán sírba térnek.
<h1>56</h1>
A tudó nem beszél,<delimiter>a nem-tudó beszél.<delimiter>Aki betömi oduját,<delimiter>bezárja kapuját,<delimiter>élét tompítja,<delimiter>görcseit oldja,<delimiter>fényét fakítja,<delimiter>elvegyül porba:<delimiter>el a rejtettel azonosulva.<delimiter>Nem rokonítható,<delimiter>nem ócsárolható,<delimiter>nem jutalmazható,<delimiter>nem károsítható,<delimiter>nem magasítható,<delimiter>nem alacsonyítható,<delimiter>csupán becsülnivaló.
<h1>57</h1>
Egyenesség vezérli az országot,<delimiter>csak a háboru kíván ravaszságot.<delimiter>Tétlenség hódítja meg a világot.<delimiter>Mindezt honnan tudom?<delimiter>Íme:<delimiter>„Mikor az országban sok a hívság,<delimiter>szaporodnak a nyomorúságok;<delimiter>mikor a népnek fegyvere éles,<delimiter>sokasodnak a lázadások;<delimiter>mikor sok az ügyes mester,<delimiter>gyarapodnak a ritkaságok;<delimiter>mikor sok a parancs, a törvény,<delimiter>sűrűsödnek a tolvajok, betyárok.”<delimiter>Ezért így szól a bölcs:<delimiter>„Ha nem cselekszem, megnyugszik a nép,<delimiter>ha békés vagyok, megjavul a nép,<delimiter>ha nem háborgok, gazdagszik a nép,<delimiter>ha igényem nincsen, egyszerű a nép.”
<h1>58</h1>
Mikor nyugalmas a kormányzat:<delimiter>egyszerű a nép, nem lázad.<delimiter>Mikor tevékeny a kormányzat:<delimiter>a népre nyomorúság támad.<delimiter>Bajból szerencse így fakad<delimiter>és a szerencséből gyalázat:<delimiter>ki ismeri, hol a határ?<delimiter>Jönnek és mennek, meg nem állnak.<delimiter>Az egyenesség ravaszságba átcsap,<delimiter>a jó váratlan rosszra válhat:<delimiter>az ember tévelyeg és mily régóta már!<delimiter>Ezért a bölcs<delimiter>egyenes és mást meg nem rövidít,<delimiter>önzetlen és mást meg nem károsít,<delimiter>igaz és semmit meg nem hamisít,<delimiter>fény, de nem vakít.
<h1>59</h1>
Az emberek kormányzására s az ég szolgálatára<delimiter>legfőbb: a mérték.<delimiter>Csakis a mérték,<delimiter>melyhez korán kell kelni.<delimiter>Amit korán kell gondozni: ez az erény gazdagsága.<delimiter>A gazdag erény győzhetetlen,<delimiter>s a győzhetetlennek gátja nincsen.<delimiter>Ha gátja nincsen: uralkodni tud.<delimiter>Az uralkodás anyja megmaradni tud.<delimiter>Így nevezik:<delimiter>mély, erős gyökér,<delimiter>örök, igaz út.
<h1>60</h1>
Nagy birodalom vezetése,<delimiter>mint apró halakból eledel sütése.<delimiter>Míg az út-on járnak az emberek,<delimiter>nem művelnek csodát a szellemek.<delimiter>S ha nem művelnek csodát a szellemek,<delimiter>nem háborítódnak az emberek.<delimiter>S ha szellemektől nem jön ártalom,<delimiter>a fejedelemtől sem ér bántalom:<delimiter>mikor ezek ketten veszteg maradnak,<delimiter>erényeik összefonódnak.
<h1>61</h1>
Nagy birodalom: síksági folyam,<delimiter>a középső az ég alatt,<delimiter>nősténye az ég-alattinak.<delimiter>A nő békével győzi le a hímet,<delimiter>békésen alája-gubbad.<delimiter>A nagy birodalom gubbadjon a kisebbik alá,<delimiter>így szerezzen bizalmat;<delimiter>a kis országok alacsonyabbak,<delimiter>így szereznek bizalmat.<delimiter>Vagy a legubbadás szerezzen bizalmat,<delimiter>vagy hogy alacsonyabbak.<delimiter>A nagy birodalom mást se kívánjon:<delimiter>egyesítsen és tápláljon;<delimiter>a kis ország mást se kívánjon:<delimiter>csatlakozzék és szolgáljon.<delimiter>Teljék be mindkettő rendeltetése:<delimiter>a nagy gubbadjon a kicsinyek elébe.
<h1>62</h1>
Az út mindenek legmélyebb alapja,<delimiter>jók hatalma,<delimiter>bűnösök oltalma.<delimiter>Nyájas szóból kel a tisztelet,<delimiter>jó példa megnyeri az embereket.<delimiter>A bűnös az emberek közül<delimiter>mért kivetett?<delimiter>Hisz miatta trónol a Menny Fia,<delimiter>érte buzgólkodik a Három Öreg.<delimiter>Hiába hordanak drágaköveket<delimiter>s hajtanak négylovas dísz-szekeret:<delimiter>inkább nyugton az út-at követnék.<delimiter>Hajdanában<delimiter>az út-at mért követték?<delimiter>Mert<delimiter>akkor az út-at el nem tévesztették,<delimiter>a bűnöket megbocsátották.<delimiter>Az ég alatt ez a tisztesség.
<h1>63</h1>
Tégy tett nélkül,<delimiter>intézz intézkedés nélkül,<delimiter>ízesíts íz nélkül.<delimiter>A nagy: csupa kicsiny; a sok: csupa kevés.<delimiter>Gyűlöletre feleljen megbecsülés.<delimiter>A nehéz legyőzése könnyűvel indul.<delimiter>A nagy megtevése kicsinnyel indul.<delimiter>A nehézség az ég alatt<delimiter>a könnyűn alapszik,<delimiter>s a nagyság az ég alatt<delimiter>a kicsinyből gyarapszik.<delimiter>Ezért a bölcs<delimiter>nem cselekszik nagyot,<delimiter>így teljesít nagyot.<delimiter>Nem érdemelsz bizalmat,<delimiter>ha túl-sokat ígérsz.<delimiter>Ahol sok a könnyű,<delimiter>ott sok a nehéz.<delimiter>Ezért a bölcs<delimiter>nem kerüli a dolgok nehezét,<delimiter>az erőlködés mégse veti szét.
<h1>64</h1>
A nyugvót megőrizni könnyű,<delimiter>a keletkezőt formálni könnyű,<delimiter>a gyengét összetörni könnyű,<delimiter>a kicsinyeket szétszórni könnyű,<delimiter>a leendővel kezdeni könnyű,<delimiter>békében rendet tartani könnyű.<delimiter>Terebélyes fa<delimiter>hajszál-gyökérből fejlődik,<delimiter>kilenc-emeletes torony<delimiter>kupac földből emelődik,<delimiter>ezer-mérföldes utazás<delimiter>egyetlen lépéssel kezdődik.<delimiter>A cselekvő elbukik,<delimiter>a szorongató veszít.<delimiter>Ezért a bölcs<delimiter>nem cselekszik és nem bukik,<delimiter>nem szorongat és nem veszít.<delimiter>Aki nagy-hamar eredményt akar,<delimiter>övé a kudarc;<delimiter>de aki előre gondol a végére,<delimiter>nem éri kudarc.<delimiter>Ezért a bölcs<delimiter>vágyik a vágytalanságra,<delimiter>nem sóvárog ritkaságra,<delimiter>csak a tudatlantól tanul,<delimiter>csak közös út-on vonul,<delimiter>a természetes rendet követi<delimiter>s erőszakkal meg nem töri.
<h1>65</h1>
Hajdan, akik az úton jártak,<delimiter>nem adtak tudást a népnek,<delimiter>ápolták az együgyűséget.<delimiter>Nehéz vezetni a népet,<delimiter>ha már az együgyűségből kilépett.<delimiter>Ezért<delimiter>az ország tudással kormányzása:<delimiter>az ország kirablása;<delimiter>együgyűséggel kormányzása:<delimiter>az ország boldogsága.<delimiter>Aki e két szabályt ismeri: példás.<delimiter>Aki ismeri a példát:<delimiter>legmélyebben erényes.<delimiter>Az erény messzi, mély,<delimiter>s mindennel ellentétes.<delimiter>A nagy elégedettség általa él.
<h1>66</h1>
A folyam s a tenger<delimiter>minden völgyi patak királya;<delimiter>mert alacsonyabb az ágya,<delimiter>ezért minden völgyi patak királya.<delimiter>Ezért a bölcs,<delimiter>ha a nép felett akar állni,<delimiter>a népnél lejjebb álljon;<delimiter>ha a nép előtt akar járni,<delimiter>az egész nép mögött járjon.<delimiter>Ezért a bölcs<delimiter>felül áll, de terhét nem nyögik,<delimiter>elöl jár, de mégse gyűlölik.<delimiter>Ezért<delimiter>az ég-alattiak<delimiter>felemelik örömmel;<delimiter>nem küzd,<delimiter>ezáltal győzhetetlen.
<h1>67</h1>
Nagy az én utam, tudja egész világ, s nem apad soha:<delimiter>mert végtelen,<delimiter>azért nem apad soha.<delimiter>Hogyha fogyna,<delimiter>az időben már elfogyott volna.<delimiter>Három kincsemhez ragaszkodom:<delimiter>első a szeretet,<delimiter>második a mérték,<delimiter>harmadik a tartózkodás.<delimiter>Szeretek, ezért bátor vagyok,<delimiter>mérték által hatalmas vagyok,<delimiter>visszavonulok, hát vezető vagyok.<delimiter>Manapság<delimiter>szeretet nélkül merészkednek,<delimiter>mérték nélkül vezérkednek,<delimiter>tartózkodás nélkül hatalmaskodnak:<delimiter>ezért elpusztulnak.<delimiter>Aki tapintattal vezet hadat,<delimiter>győzelmet arat;<delimiter>a szeretettel védekező legyőzhetetlen.<delimiter>A természet fegyverezi<delimiter>s a szeretet védelmezi.
<h1>68</h1>
A jó hadvezér nem harcias,<delimiter>a jó harcos nem haragos,<delimiter>a győzni-tudó nem támad,<delimiter>a vezetni-tudó alázatos:<delimiter>ez a nem-küzdő erény,<delimiter>az irányító erő,<delimiter>a természet szolgálata,<delimiter>az ősi vezető.
<h1>69</h1>
Egy bölcs hadvezér azt mondotta:<delimiter>„Mint a vendég, nem mint a gazda:<delimiter>nem vonulok hüvelyknyit előre,<delimiter>inkább egy lábnyit vissza.”<delimiter>Ez a tétlen cselekvés,<delimiter>az erőszak nélküli siker,<delimiter>az ellenség nélküli háború,<delimiter>a fegyvertelen győzelem.<delimiter>Harcban az ellenség ócsárlása<delimiter>megsérti az út-at;<delimiter>ha két hadsereg összecsap,<delimiter>a kiméletesebb győzelmet arat.
<h1>70</h1>
Szavamat megérteni könnyű,<delimiter>és megfogadni könnyű.<delimiter>Mégse bírják megérteni,<delimiter>se megfogadni.<delimiter>A szavaknak ősapjuk van,<delimiter>a tetteknek királyuk van:<delimiter>ezt nem értik az emberek,<delimiter>és engem ezért nem értenek.<delimiter>Ha vannak, kik megértenek:<delimiter>ez az én gazdagságom.<delimiter>Ezért a bölcs<delimiter>drágakövet hord darócruhában.
<h1>71</h1>
Tudni a nem-tudást, ez a legbölcsebb.<delimiter>Aki nem tudja nem-tudását, szenved.<delimiter>Aki megszabadul a szenvedéstől,<delimiter>nem szenved.<delimiter>A bölcs nem szenved,<delimiter>mert megszabadult a szenvedéstől,<delimiter>ezért nem szenved.
<h1>72</h1>
Ha a nép nem fél a hatalomtól,<delimiter>a hatalom akkor tökéletes.<delimiter>Ne szorítsátok ki hajlékaiból,<delimiter>ne rontsátok meg az életét.<delimiter>Ha nem nyomjátok el a népet,<delimiter>nem fog megvetni titeket.<delimiter>Ezért a bölcs<delimiter>ismeri magát, de nem ismerteti,<delimiter>szereti magát, de nem szeretteti,<delimiter>neki nem a távoli kell, hanem a közeli.
<h1>73</h1>
A bátor vakmerő halála gyászos,<delimiter>a bátor nem-merő élni tud.<delimiter>Kétfajta bátorság:<delimiter>egyik hasznos, másik káros.<delimiter>Amazt a természet mert nem szívleli,<delimiter>ki bírja megérteni?<delimiter>A bölcsnek is homályos.<delimiter>Az égi út<delimiter>nem harcol, mégis győzni tud,<delimiter>nem szól, mégis válaszol,<delimiter>nem hív, mégis sereget gyűjt,<delimiter>tétlen, mégis irányít.<delimiter>A természet hálója hatalmas:<delimiter>bár ritka-szövésű, rajt át nem hatolhatsz.
<h1>74</h1>
Ha a nép nem fél a haláltól,<delimiter>ki rémíthetné a halállal?<delimiter>Aki akarja, hogy a nép rettegjen a haláltól,<delimiter>s azt hiszi, ez a jó:<delimiter>megfogni, megölni való.<delimiter>Ki mer?<delimiter>A halált örök erő intézi,<delimiter>s aki a gyilkolást helyette végzi,<delimiter>mintha elfoglalná az ácsmester helyét:<delimiter>aki az ácsmester helyett hasogat,<delimiter>gyakran megsebzi kezét.
<h1>75</h1>
Miért éhezik a nép?<delimiter>Mert az urak adóval nyomják,<delimiter>azért éhezik a nép.<delimiter>Miért makacskodik a nép?<delimiter>Mert az urak folyvást tevékenyek,<delimiter>azért makacskodik a nép.<delimiter>Miért hullik-pusztul a nép?<delimiter>Mert az urak az élethez ragadnak,<delimiter>azért hullik-pusztul a nép.<delimiter>Aki nem becsüli saját életét,<delimiter>valóban az becsüli életét.
<h1>76</h1>
A csecsemő: puha, gyenge,<delimiter>a haldokló: kemény, erős.<delimiter>A sarjadzó fű és fa: lágy, erőtlen,<delimiter>a korhadó: szívós, erős.<delimiter>A kemény és erős: pusztuló,<delimiter>a puha és gyenge: fakadó.<delimiter>Elvesz a fényes hadsereg.<delimiter>A felnőtt fatörzs megreped.<delimiter>A kemény, erős: alámerül,<delimiter>a puha, gyenge: felülkerül.
<h1>77</h1>
Az égi út,<delimiter>mint az íj kifeszített íve,<delimiter>a magasat lenyomja,<delimiter>az alacsonyat felvonja,<delimiter>a fölöslegeset elveszi,<delimiter>a szükségeset megadja.<delimiter>Az égi út<delimiter>a fölöslegeset elveszi,<delimiter>a szükségeset megadja;<delimiter>nem így az emberi ösvény:<delimiter>a szükségeset elveszi,<delimiter>a fölöslegeset növeli.<delimiter>Ki bírná a fölöslegeset a világba önteni?<delimiter>Aki az út-at ismeri.<delimiter>Ezért a bölcs<delimiter>alkot, de művét nem birtokolja,<delimiter>cselekszik, de nem ragaszkodik,<delimiter>bölcsességét nem fitogtatja.
<h1>78</h1>
Nincs lágyabb, mint a víz,<delimiter>mégis a köveket kivájja:<delimiter>nincs különb nála.<delimiter>A gyenge legyőzi az erőset,<delimiter>a lágy a keményet:<delimiter>az ég alatt mindenki tudja,<delimiter>még sincs, aki valóban felfogja.<delimiter>Ezért a bölcs azt mondja:<delimiter>„Aki az ország szégyenét veszi magára,<delimiter>az lesz az ország királya;<delimiter>aki az ország nyomorát veszi magára,<delimiter>az lesz a világ királya.”<delimiter>Az igaz szó: mint önmaga fonákja.
<h1>79</h1>
Mikor a harag elapad,<delimiter>emléke mégis megmarad.<delimiter>Csak a töretlen béke jó.<delimiter>Ezért a bölcs<delimiter>megesküszik,<delimiter>hogy sohasem vádaskodik.<delimiter>Az erényesek az esküt tartják,<delimiter>az erénytelenek sutba dobják.<delimiter>Az égi út-nak nincs sógora-komája,<delimiter>mindig a jámborokat szolgálja.
<h1>80</h1>
Legyen az ország kicsiny, s a nép kevés;<delimiter>bármily sok szerszám volna,<delimiter>ne éljenek vele;<delimiter>az emberek halálukig<delimiter>ne bolyongjanak messzire;<delimiter>ha volnának hajók, kocsik,<delimiter>senki se utazzék;<delimiter>ha volnának vértek, kardok,<delimiter>senki se hadakozzék;<delimiter>írás helyett az emberek<delimiter>fűcsomókat kötözzenek;<delimiter>legyen édes az ételük,<delimiter>legyen ékes a ruhájuk,<delimiter>legyen békés a lakásuk,<delimiter>legyen boldog a szokásuk;<delimiter>és ha átlátnak a szomszéd országba,<delimiter>és áthallatszik<delimiter>a kakasok kukorékolása, a kutyák ugatása:<delimiter>úgy érjék el a vénséget, halált,<delimiter>hogy sose jártak odaát.
<h1>81</h1>
Nem szép az őszinte szó,<delimiter>nem őszinte a szép szó.<delimiter>Nem ékes-szavú a jó,<delimiter>az ékes-szavú nem jó.<delimiter>A tudó nem beszél,<delimiter>a nem-tudó beszél.<delimiter>A bölcs nem gyűjt,<delimiter>mindent az emberekért tesz<delimiter>és neki is jut;<delimiter>mindent az embereknek ad<delimiter>és neki is jut.<delimiter>A természet út-ja<delimiter>segít, nem sarcol.<delimiter>A bölcs ember út-ja<delimiter>használ, nem harcol.