tlhaw'DIyuS
<h1>'ach mIw'a' DapabtaHvIS</h1><delimiter>Klingon by Agnieszka Solska
<h1>1</h1>
mIw'a'na' 'oHbe' mIw'a'Hey'e' DamaqlaHbogh.<delimiter>pongna' 'oHbe' pongHey'e' DaponglaHbogh.<delimiter>chal tera' je mung 'oH pong HutlhwI''e'.<delimiter>wa' netlh Dol SoS 'oH pong ghajwI''e'.<delimiter>reH bIneHbe'chugh potlhna'Daj Dalegh.<delimiter>reH bIneHchugh veHDaj Dalegh.<delimiter>rap cha'vam Hal<delimiter>'ach jaS luponglu'.<delimiter>bIHvaD pegh luperlu',<delimiter>peghHom pegh pegh'a'<delimiter>Hoch potlh lojmItna'.
<h1>2</h1>
qo' HochvaD<delimiter>'IHlaw' 'IHwI', moHwI' tu'lu'mo'.<delimiter>QaQlaw' QaQwI', mIghwI' tu'lu'mo'.<delimiter>vaj boghchuqmoH ghajHa'ghach HutlhHa'ghach je.<delimiter>naQchuqmoH QatlhwI' ngeDwI' je.<delimiter>chenchuqmoH tIqwI' tIqHa'wI' je.<delimiter>Qutlhchuq jenwI' 'eSwI' je.<delimiter>'eychuqmoH wab ghogh je.<delimiter>tlha'chuq tlhop 'em je.<delimiter>vaj Qu'mey law' vu' jIvHa'wI' vangbe'taHvIS,<delimiter>qaQDI'norgh maq jatlhbe'taHvIS.<delimiter>DaqDajDaq chep wa'netlh Dol<delimiter>'ej bIH lonbe'.<delimiter>chenmoH jIvHa'wI' 'ach ghajbe'.<delimiter>vum 'ach naD pIHbe'.<delimiter>Qu'Daj ta' 'ach chavDaj buSbe'.<delimiter>chavDaj buSbe'<delimiter>vaj taH chavDaj.
<h1>3</h1>
po'wI'pu' DanaDbe'chugh,<delimiter>vaj Solbe' ghotpu'.<delimiter>qubwI'mey DaSaHbe'chugh,<delimiter>vaj nIHbe' ghotpu'.<delimiter>tlhu'moHbogh Doch Da'angbe'chugh<delimiter>vaj ngojbe' ghot tIqDu'.<delimiter>qumtaHvIS jIvHa'wI'<delimiter>ghot yabDu' chImmoH 'ej burghDu'chaj buy'moH.<delimiter>ghot ngoQ SachHa'moH 'ej HomDu'chaj rach.<delimiter>ghotpu' Sovbe'moHtaH 'ej neHbe'moHtaH<delimiter>vaj SovwI'pu' vangvIpmoH.<delimiter>ruchtaHvIS vangbe'chugh ghaH<delimiter>lughbe' pagh.
<h1>4</h1>
chIm mIw'a' 'ach lo'lu'DI' not natlhlu'.<delimiter>wa'netlh Dol Hal 'oH; vuSbe'lu'!<delimiter>HeH jej jejHa'moH.<delimiter>vay' baghlu'pu'bogh baghHa'moH.<delimiter>bochqu'wI' bochHa'moH.<delimiter>qo' lamHom tay'moH.<delimiter>So'eghchu' 'ach reH SaH.<delimiter>mungDaj vISovbe'.<delimiter>chenlaw'pu' 'oH chenpa' chenmoHwI''e'.
<h1>5</h1>
pagh'e' lumaS chal tera' je.<delimiter>bIHvaD lo'laHtaHbe' wa'netlh Dol.<delimiter>pagh'e' maS je jIvHa'wI'<delimiter>ghaHvaD lo'laHtaHbe' nuvpu'.<delimiter>SuSDeq rur chal tera' je joj.<delimiter>chIm 'ach Dejbe'.<delimiter>reylu'chugh reH vay' chenqa'moH.<delimiter>tlhoy bIjatlhchugh tugh HoS Danatlh.<delimiter>qaqmeH ghu' botlhDaq yIratlh.
<h1>6</h1>
not Hegh ngech qa'.<delimiter>ghaHvaD pegh, ghaHvaD be' ponglu'.<delimiter>peghvaD, be' lojmItvaD<delimiter>chal tera je Hal ponglu'.<delimiter>reH taH, mevbe'.<delimiter>lo'lu'chugh, Qopbe'.
<h1>7</h1>
taH chal, ruHa' tera'.<delimiter>chay' Dotlhvam luchavlaH?<delimiter>bIHvaD yInbe' vaj yIntaH.<delimiter>vaj 'emDaq ratlh jIvHa'wI'<delimiter>'ach tlhopDaq ghaHchoH.<delimiter>SaH'eghbe'mo', SaHtaH.<delimiter>ngoQDaj SaHbe'mo' ngoQDaj chav'be'a'?
<h1>8</h1>
bIQ rur potlh nIv'e'.<delimiter>wa'netlh Dol chepmoH bIQ 'ej qaDbe'.<delimiter>Daq 'eS'e' vuvHa'bogh nuv ghoS.<delimiter>vaj mIw'a' rurchoH.<delimiter>DaqDajmo' nIv juH.<delimiter>Qubchu'mo' nIv yab.<delimiter>wIHHa'mo' nIv qoch.<delimiter>vItmo' nIv mu'.<delimiter>maymo' nIv qum.<delimiter>vaQmo' nIv Qu'.<delimiter>vangmeH poH lughmo' nIv ta'.<delimiter>ghoHbe'lu'chugh pIchbe'lu'.
<h1>9</h1>
tlhoy 'un Datebchugh.<delimiter>bImevchu'pu'be'mo' bIpay.<delimiter>'etlh Dajejqu'chugh<delimiter>vaj jejtaHbe'.<delimiter>vaSlIjDaq naghboch law' DavI'chugh<delimiter>vaj Da'avlaHbe'.<delimiter>mIpmo' patlhmo' je bIHemchugh<delimiter>vaj bIlu'eghmoH SoH'e'.<delimiter>rInDI' Qu'lIj yItlheD.<delimiter>'u' mIw 'oH mIwvam'e'.
<h1>10</h1>
qa' Duj je Datay'moHtaHvIS<delimiter>Datay'moHlaHtaH'a'?<delimiter>tlhuH DaSeHtaHvIS 'ej DatunmoHtaHvIS<delimiter>ghu DarurchoHlaH'a'?<delimiter>yab mIn DaSay'moHtaHvIS 'ej DanItmoHtaHvIS<delimiter>DaHuvmoHlaHchu''a'?<delimiter>ghot DaQorghtaHvIS 'ej Sep Dache'taHvIS<delimiter>bInISbe'laH'a'?<delimiter>poSDI' San lojmIt 'ej SoQDI'<delimiter>be' DaDalaH'a'?<delimiter>'u' Hoch HotlhDI' yablIj 'ej nuDDI'<delimiter>bIjIvlaHtaH'a'?<delimiter>yInmoHlu' 'ej je'lu',<delimiter>chenmoHlu' 'ach ghajbe'lu',<delimiter>vumlu' 'ach naD pIHbe'lu',<delimiter>Devlu' 'ach ghatlhbe'lu',<delimiter>ghobvamvaD ghob nIv ponglu'.
<h1>11</h1>
rutlh botlhDaq muvchuq wejmaH rutlh naQHom;<delimiter>chImmo' botlhDaj lI' rutlh.<delimiter>bal DIchenmoHmeH lam yIQ wItap;<delimiter>chImmo' qoDchaj lI' bal.<delimiter>juH reDDaq lojmIt Qorwagh je DIpe';<delimiter>chImmo' 'ay'meyvam lI' juH.<delimiter>vaj vay' lughajmo' Doch lo'laH,<delimiter>vay' luHutlhmo', lI'.
<h1>12</h1>
mIn leghHa'moH rItlh nguvqu'.<delimiter>teS QoyHa'moH wab chuSqu'.<delimiter>jat mumHa'moH Soj tlhorghqu'.<delimiter>yab QubHa'moH chon 'Iqqu'.<delimiter>tIq jotHa'moH mIp 'Iqqu'.<delimiter>vaj DujDaj voq jIvHa'wI', mInDaj voqHa'.<delimiter>DujDaj qIm, mInDaj qImHa'.
<h1>13</h1>
ghIj naD naDHa'ghach je.<delimiter>tay' quv 'oy''a' je.<delimiter>qatlh ghIj naD naDHa'ghach je?<delimiter>naDmo' maQIv.<delimiter>wInaDlu'DI' nughIj wanI'.<delimiter>wInaDHa'lu'DI nughIj je wanI'.<delimiter>vaj ghIj naD naDHa'ghach je.<delimiter>qatlh tay' quv 'oy''a' je?<delimiter>jISaH'eghmo' jI'oy'.<delimiter>jISaH'eghbe'chugh chay' vI'oy'moHlu'?<delimiter>bIvuv'eghchugh, qo' Davuvchugh je<delimiter>qo' DaQorghrup.<delimiter>bISaH'eghchugh, qo' DaSaHchugh je<delimiter>qo' DaSeHrup.
<h1>14</h1>
yIbej! 'oH leghlaH pagh;<delimiter>HuvHa'wI' ponglu'.<delimiter>yI'Ij! 'oH QoylaH pagh;<delimiter>chuSHa'wI' ponglu'.<delimiter>yIHot! 'oH 'uchlaH pagh;<delimiter>SubHa'wI' ponglu'.<delimiter>wejvam nuDlaHbe' vay'.<delimiter>wa' lumoj, tay'.<delimiter>wovbe' 'oH Dung.<delimiter>Hurghbe' 'oH bIng.<delimiter>taH 'oH,<delimiter>mevbe',<delimiter>ponglu'meH DuHbe',<delimiter>pagh'a' mojqa'.<delimiter>wanI' oH 'ach qaSbe'.<delimiter>Dol 'oH 'ach chenbe'.<delimiter>jonlu'meH DuHbe'; QIb rur.<delimiter>Hotlu'meH DuHbe'; SeS rur.<delimiter>yIqaD! qab ghajbe'.<delimiter>yItlha'! Dub ghajbe'.<delimiter>mIw'a' tIQ Dajonchugh<delimiter>DaHjaj qo' Dache'laH.<delimiter>mung tIQ DaSovchugh<delimiter>mIw'a' potlhna' DaSov.
<h1>15</h1>
val 'ej bejchu' mIw'a' lupabbogh tIQwI'pu''e'.<delimiter>peghqu' Sovchaj; yajlu'meH DuHbe'.<delimiter>chaH luDellu'meH mu' qar tu'lu'be.'<delimiter>Hoj, bIQtIq taDDaq jaHbogh nuv luDa.<delimiter>Dugh, jaghmey Hajbogh nuv luDa.<delimiter>DochHa', meb lurur.<delimiter>HeDrup, tetchoHbogh chuch lurur.<delimiter>nap, Sor Hap pe'be'lu'pu'bogh lurur.<delimiter>poSqu', ngech lurur.<delimiter>HuvHa', bIQ watlhHa' lurur.<delimiter>bIQ watlhHa' jotmoHmo' nItmoHlaH 'Iv?<delimiter>vIHbe'wI' vangmoHmo' yInmoHlaH 'Iv?<delimiter>mIw'a' pabchugh vay' buy'choH neHbe'.<delimiter>vaj QopchoHlaH 'ach chu'nISqa'be'.
<h1>16</h1>
yIchIm'eghmoHchu'.<delimiter>yIjotchu'taH.<delimiter>nItebHa' chen wa'netlh Dol.<delimiter>cheghtaHvIS vIlegh.<delimiter>chep Hoch, ghIq tatlh'egh.<delimiter>tatlh'eghchoH vay' vaj ngojHa'.<delimiter>ngojHa'choH vay' vaj yInqa'.<delimiter>ru'Ha'wI' 'oH yInqa'ghach'e'.<delimiter>ru'Ha'wI' Sovlu'chugh jIvHa'lu'.<delimiter>ru'Ha'wI' Sovbe'lu'chugh Qugh qaSmoHlu'.<delimiter>ru'Ha'wI' DaSovDI' Hoch Dalaj.<delimiter>Hoch DalajDI' bImay.<delimiter>bImayDI' voDleH DaDa.<delimiter>voDleH DaDaDI' 'u' Dapab.<delimiter>'u' DapabtaHvIS mIw'a' Dapab.<delimiter>mIw'a' DapabtaHvIS reH bItaH.<delimiter>bIyIntaHvIS DaQIHbe'lu'.
<h1>17</h1>
DevwI' nIv'e', chaH lutu'lu' 'e' neH luSov nuvpu'.<delimiter>veb che'wI' muSHa'bogh 'ej naDbogh.<delimiter>veb che'wI' Hajbogh.<delimiter>veb che'wI' vuvHa'bogh.<delimiter>voqbe'chugh vay', ghaH voqbe'lu'.<delimiter>mu'mey law' jatlhbe' DevwI' nIv.<delimiter>Qu'Daj chavDI', ta'Daj rInmoHDI',<delimiter>jatlh Hoch: "wIta'pu' maH'e'".
<h1>18</h1>
mIw'a' lIjlu'DI'<delimiter>wIHHa'wI' maywI' je lutu'lu'.<delimiter>vallu' 'ej HaDlu' net taghDI'<delimiter>tojwI''a' lutu'lu'.<delimiter>qorDu' SolmoHlu'DI'<delimiter>muSHa'bogh puq, vav, SoS je lutu'lu'.<delimiter>Sep Dotlh mujmoHlu'DI'<delimiter>qum toy'wI' matlh lutu'lu'.
<h1>19</h1>
bInIv 'e' Damevchugh, bIval 'e' DalIjchugh<delimiter>vaj chepqu'choH ghotpu'.<delimiter>bIwIHHa' 'e' Damevchugh, bImay 'e' DalIjchugh<delimiter>vaj muSHa'chuqqa' tuqnIghpu'.<delimiter>bI'ong 'e' Damevchugh, bIqur 'e' DalIjchugh<delimiter>vaj nIHbe'choH 'ej Hejbe'choH ghotpu'.<delimiter>'ach paQDI'norgh luchenmoHmeH<delimiter>naQHa' wejvam'e'.<delimiter>'ut latlh potlh; chelnISlu'bej:<delimiter>bInItnIS, bInapnIS;<delimiter>Sor Hap pe'be'lu'pu'bogh DarurnIS.<delimiter>ngoQ DaghoSbogh DavuSnISmoH.<delimiter>vay' DaneHbogh DapuSnISmoH.
<h1>20</h1>
bIHaD 'e' Damevchugh vaj bISotbe'.<delimiter>pIm'a' "HIja'" "ghobe'" je?<delimiter>nIb'a' QaQwI' mIghwI' je?<delimiter>vay'e' luHajbogh latlh vIHajnIS'a'?<delimiter>taH mIS; not mevchoHba'.<delimiter>Dat Quch nuvpu'; Quchqu'.<delimiter>yupma' lopwI' Da, DorDI' poH bIr.<delimiter>lopno' jeSwI' Da, taghDI' 'uQ'a'.<delimiter>jIvangbe' jIH neH 'ej pagh vI'ang<delimiter>'ej wej monlaHbogh ghu vIrur.<delimiter>mutlhej pagh'e'; jItatlh'eghlaHbe'.<delimiter>vay' 'Iq lughaj latlh nuv,<delimiter>pagh vIghaj jIH neH.<delimiter>qoHna' jIHlaw'; jImISchu'.<delimiter>wov latlh nuv; wovqu'.<delimiter>jIHurgh jIH neH, jIHurghqu'.<delimiter>val latlh nuv; valqu'.<delimiter>jIqetlh jIH neH; jIqetlhqu'.<delimiter>ngojtaHbogh bIQ'a' vIDa.<delimiter>mevbe'bogh SuS'a' vIDa.<delimiter>ngoQmeychaj buS latlh nuv.<delimiter>ngoQ vIHutlhlaw', jIDoghlaw' jIH neH.<delimiter>jInov jIH neH; latlhpu' vIrurbe'.<delimiter>SoS Soj vISop; muje' SoS neH.
<h1>21</h1>
mIw'a' neH pablu'DI' ghob'a' toblu'.<delimiter>mIw'a' Dellu'meH nuq jatlhlu'?<delimiter>QIb rur mIw'a'; jonlu'meH DuHbe'.<delimiter>SeS rur; Hotlu'meH DuHbe'.<delimiter>QIb rur; jonlu'meH DuHbe' 'ach qech ngaS.<delimiter>SeS rur; Hotlu'meH DuHbe' 'ach Dol ngaS.<delimiter>pegh 'ej HuvHa' 'ach qa' ngaS.<delimiter>qaStaHvIS 'u' poH<delimiter>pongDaj lojbe'moH.<delimiter>vaj Hoch Dolmey mung wInuDlaH.<delimiter>chay' Hoch Dolmey mung vISov?<delimiter>*jISummo' vISov.<delimiter>*{jISummo'}: A reference to the idiomatic philosophical sense of {jISum}, which can be used to indicate<delimiter>"I'm in touch with my inner self." (Cf. interview with Marc Okrand, HolQeD 7/4; p.11)
<h1>22</h1>
bIDuy'chugh vaj bInaQchoH.<delimiter>bISaSchugh vaj bIchongchoH<delimiter>bIchImchugh vaj bIbuy'choH.<delimiter>bIQopchugh vaj bIchu'choH<delimiter>vay' puS Daghajchugh vaj bISuqchoH.<delimiter>vay' law' Daghajchugh vaj bImISchoH.<delimiter>vaj wa'na' buS jIvHa'wI'<delimiter>'ej qo' HochvaD DevwI' Da.<delimiter>'ang'eghbe'mo' boch.<delimiter>lugh 'e' qapbe'mo' noy.<delimiter>mIybe'mo' Qap.<delimiter>naD'eghbe'mo' taH.<delimiter>pagh'e' qaDmo' ghaH,<delimiter>ghaH'e' qaDlaH pagh.<delimiter>jatlhpu' tIQwI':<delimiter>"bIDuy'chugh vaj bInaQchoH".<delimiter>lo'laHbe''a' mu'meyvam?<delimiter>bInaQchu'chugh DughoSchoH Hoch.
<h1>23</h1>
jatlhbej 'u' 'ach pIjHa' jatlh:<delimiter>qaStaHvIS po Hoch taHbe' SuS'a'.<delimiter>qaStaHvIS pem Hoch taHbe' SIS'a'.<delimiter>bIH qaSmoH nuq?<delimiter>chal tera' je.<delimiter>ta'meychaj taHmoHlaHbe'chugh chal tera' je<delimiter>chay' ta'meychaj taHmoHlaH nuv?<delimiter>vaj mIw'a' Dapabchugh mIw'a' DarurchoH.<delimiter>ghob Dapabchugh ghob DarurchoH.<delimiter>mIw'a' Dalonchugh DalonchoHlu'.<delimiter>mIw'a' rurbogh vay''e'<delimiter>lajqang mIw'a'.<delimiter>ghob rurbogh vay''e'<delimiter>lajqang ghob.<delimiter>vay''e' lonlu'pu'bogh<delimiter>lajqang lonpu'ghach.<delimiter>voqbe'bogh vay' voqbe'lu'.
<h1>24</h1>
yaDDu'Daq Qamchugh vay' Qamchu'be'.<delimiter>pe'vIl yItchugh vay' yItchu'be'.<delimiter>'ang'eghchugh vay' bochbe'.<delimiter>lugh 'e' qapchugh vay' noybe'.<delimiter>mIychugh vay' Qapbe'.<delimiter>naD'eghchugh vay' taHbe'.<delimiter>mIw'a' pabwI'vaD 'up.<delimiter>Soj chuv, Qu' lo'laHbe' joq rur.<delimiter>vay'vam DoH mIw'a' nuv.
<h1>25</h1>
Hoch ngaSbogh vay' naQ'e' tu'lu'.<delimiter>chenpa' chal tera' je boghpu'.<delimiter>chuSHa' 'ej chIm.<delimiter>mob, choHbe'.<delimiter>ghoS, mevbe'.<delimiter>'u' SoS 'oHlaw'.<delimiter>pongDaj vISovbe'mo' mIw'a' vIpong.<delimiter>vIpong 'e' raDchugh vay' nIvwI' vIpong.<delimiter>nIvmo' Dat SIch.<delimiter>Dat SIchmo' Dat ghoS.<delimiter>Dat ghoSmo' tatlh'egh.<delimiter>nIvbej mIw'a'.<delimiter>nIv 'u'.<delimiter>nIv tera'.<delimiter>nIv je nuv Segh.<delimiter>'u'Daq nIv loSvam'e'.<delimiter>nIv je nuv Segh'e'.<delimiter>tera' chut pab nuv.<delimiter>'u' chut pab tera'.<delimiter>mIw'a' chut pab 'u'.<delimiter>mIw'a' chut pab je mIw'a'.
<h1>26</h1>
'ughHa'ghach QutlhwI' 'oH tISHa'ghach'e'.<delimiter>Do che'wI' 'oH jottaHghach'e'.<delimiter>vaj pem Hoch lengtaHvIS<delimiter>not tepDaj lon jIvHa'wI'.<delimiter>Daqmey 'IH leghtaHvIS<delimiter>SaHbe' 'ej jottaH.<delimiter>SaghHa''eghmoH'a'<delimiter>wa'netlh Duj che'wI'?<delimiter>SaghHa'chugh QutlhwI' ghajtaHbe'.<delimiter>tlhoy moDchugh che'wI' ghaHtaHbe'.
<h1>27</h1>
yItmeH po'chugh nuv<delimiter>yav ghItlhbe'.<delimiter>jatlhmeH po'chugh nuv<delimiter>jatlhHa'be'.<delimiter>toghmeH po'chugh nuv<delimiter>pe''eghnISbe'.<delimiter>SoQmeH po'chugh nuv<delimiter>ngaQmoHwI' lo'be'<delimiter>'ach vay''e' SoQmoHbogh ghaH<delimiter>poSmoHlaH pagh.<delimiter>baghmeH po'chugh nuv<delimiter>tlhegh lo'be'<delimiter>'ach vay''e' baghbogh ghaH<delimiter>baghHa'moHlaH pagh.<delimiter>vaj reH nuv QorghmeH po' jIvHa'wI'<delimiter>'ej pagh nuv lon.<delimiter>reH Doch QorghmeH po'.<delimiter>'ej pagh Doch lon.<delimiter>mIwvamvaD ponglu':<delimiter>wovwI' pabtaHlu'.<delimiter>nuv QaQbe' ghojmoHwI' ghaH nuv QaQ'e'.<delimiter>nuv QaQ jo ghaH nuv QaQbe''e'.<delimiter>ghojmoHwI'Daj vuvbe'chugh vay'<delimiter>'ej joDaj SaHbe'chugh,<delimiter>chaq val ghaH 'ach mISqu'.<delimiter>potlhvamvaD pegh potlhna' ponglu'.
<h1>28</h1>
loD DujlIj yIghov<delimiter>'ach be' DujlIj yIchoq,<delimiter>'ej qo'vaD 'och yIDa.<delimiter>qo'vaD 'och DaDaDI'<delimiter>not loj ghobna'lIj,<delimiter>'ej ghu Dotlh Dachavqa'.<delimiter>DujlIj wov yIghov<delimiter>'ach DujlIj Hurgh yIchoq,<delimiter>'ej qo'vaD DevwI' yIDa.<delimiter>qo'vaD DevwI' DaDaDI'<delimiter>not QapHa' ghobna'lIj,<delimiter>'ej Dotlh vuSbe'lu'bogh Dachavqa'.<delimiter>DujlIj quv yIghov<delimiter>'ach DujlIj quvHa' yIchoq,<delimiter>'ej qo'vaD ngech yIDa.<delimiter>qo'vaD ngech DaDaDI'<delimiter>yapchoH ghobna'lIj,<delimiter>'ej Sor Hap pe'be'lu'pu'bogh Dotlh nap Dachavqa'.<delimiter>Sor Hap wavlu'chugh naQ moj Sor Hap.<delimiter>naQ lo'chugh jIvHa'wI' che'wI' 'aH moj naQ.<delimiter>naQmoH che'wI''a'; wavbe' ghaH.
<h1>29</h1>
qo' chargh 'ej SIgh neHchugh vay'<delimiter>ngoQvam chavbe' 'e' vItu'.<delimiter>Dol pup 'oH qo''e'.<delimiter>'oH SIghmeH DuHbe'.<delimiter>qo' SIghchugh vay' qo' Qaw'.<delimiter>qo' 'uchchugh vay' qo' chIl.<delimiter>toH, Dolmey'e':<delimiter>Dev 'op 'ej tlha' 'op,<delimiter>tujmoH 'op 'ej bIrmoH 'op,<delimiter>HoSchoH 'op 'ej pujchoH 'op,<delimiter>Sach 'op 'ej Dej 'op.<delimiter>vaj 'IqwI' lajQo' jIvHa'wI',<delimiter>napHa'wI' lajQo',<delimiter>'utHa'wI' lajQo'.
<h1>30</h1>
che'wI' boQDI' mIw'a' pabwI'<delimiter>qo' charghmeH QI' lo'be' che'wI'<delimiter>'e' qeS.<delimiter>ngochvammo' QIH'eghlu'bej.<delimiter>mangghom raQDaq law'choH naHjej.<delimiter>Harghlu'pu'DI' yobHa'choHlu'.<delimiter>ngoQ DachavDI' yImev.<delimiter>'ej HoSlIj yIghongQo'.<delimiter>ngoQlIj yIchav 'ach yInaD'eghQo'.<delimiter>ngoQlIj yIchav 'ach yImIychoHQo'.<delimiter>ngoQlIj yIchav 'ach yIHemchoHQo'.<delimiter>ngoQlIj yIchav 'ach yISuqchoHQo'.<delimiter>ngoQlIj yIchav 'ach yIralchoHQo'.<delimiter>tlhoy Sachchugh vay' Dejbej.<delimiter>mIw'a' 'oHbe' mIwvam'e'.<delimiter>mIw'a' pabHa'chugh vay' tugh Sab.
<h1>31</h1>
maQmIgh bIH nuH vaQ'e'.<delimiter>bIH muSlaw' Dochmey.<delimiter>vaj bIH jun mIw'a' nuv.<delimiter>qaStaHvIS roj poS maS valwI'.<delimiter>qaStaHvIS veS nIH maS.<delimiter>maQmIgh bIH nuH'e'.<delimiter>valwI' jan bIHbe'.<delimiter>nuH lo' valwI' lo'nISchugh neH<delimiter>'ach nongchoHbe'.<delimiter>yay chavchugh ghaH<delimiter>yayDaj tIvbe'.<delimiter>yay tIvchugh vay'<delimiter>ghot HoH tIv je.<delimiter>HoH tIv chugh vay'<delimiter>ngoQ chavlaHbe'.<delimiter>tay Quch loplu'DI' Daq quv Da poS.<delimiter>tay 'IQ loplu'DI' Daq quv Da nIH.<delimiter>veS tay loplu'DI' nol tay rur 'oH:<delimiter>poSDaq Qam Sa';<delimiter>nIHDaq Qam la'quv.<delimiter>nuv law' luHoHlu'DI' SaQnIS 'IQwI'pu'.<delimiter>veS yay loplu'DI' nol rurnIS lopno'.
<h1>32</h1>
reH pong Hutlh mIw'a'.<delimiter>nap; Sor Hap pe'be'lu'pu'bogh rur vaj ramlaw'<delimiter>'ach qo' HochDaq 'oH ra'laH pagh.<delimiter>lupablaHchugh ta' joH je<delimiter>chaH vanchoH wa'netlh Dol.<delimiter>tay'choH chal tera' je<delimiter>'ej SISchoH bIQHom tun.<delimiter>jIjchoH nuvpu'<delimiter>'ej chut lupoQbe'.<delimiter>bIpe'choHchugh, bIche'choHchugh<delimiter>vaj narghchoH pongmey.<delimiter>law'qu'chugh pongmey bIwavtaH 'e' yImev.<delimiter>bIQ'a' lughoSbogh bIQtIq'e' rur qo' mIw'a'.
<h1>33</h1>
val latlh Sovbogh nuv'e'.<delimiter>jIvHa' Sov'eghbogh nuv'e'.<delimiter>HoS lughaj latlh charghbogh nuv'e'.<delimiter>HoSghaj chargh'eghbogh nuv'e'.<delimiter>mIp yonbogh nuv'e'.<delimiter>ngoQ lughaj pe'vIl Duvbogh nuv'e'.<delimiter>taH yaH choSbe'bogh nuv'e'.<delimiter>yIntaH Heghbogh 'ach lojbe'bogh nuv'e'.
<h1>34</h1>
SoD Da mIw'a'.<delimiter>poS nIH je ghoSlaH.<delimiter>yInmeH luwuv wa'netlh Dol<delimiter>'ej bIH lonbe'.<delimiter>Qu'Daj ta' 'ach naD DoQbe'.<delimiter>wa'netlh Dol yoD 'ej je'<delimiter>'ej pIn'a'chaj Dabe'.<delimiter>reH vangqangbe' vaj ramlaHlaw'.<delimiter>'ach 'oHDaq chegh wa'netlh Dol<delimiter>'ej pIn'a'chaj Dabe',<delimiter>vaj nIvlaHlaw'.<delimiter>nIv 'e' nIDbe' je jIvHa'wI'<delimiter>vaj Dotlh nIv chavlaH.
<h1>35</h1>
qech'a' Dalajchugh<delimiter>vaj DughoS qo' Hoch.<delimiter>DughoS 'ej QIH SIQbe'.<delimiter>yonchoH, jotchoH 'ej Qob tu'be'.<delimiter>QoQmo' Sojmo' je yev lengwI'pu'<delimiter>'ach mIw'a' DelmeH jatlhlu':<delimiter>tlhorghHa', 'oH mummeH DuHbe'.<delimiter>DabejDI' DaleghmeH yapbe'.<delimiter>Da'IjDI' DaQoymeH yapbe'.<delimiter>'a Dalo'DI' DanatlhmeH DuHbe'.
<h1>36</h1>
vay' DanupmoH DaneHchugh<delimiter>DaghurnIS.<delimiter>vay' DapujmoH DaneHchugh<delimiter>DarachnIS.<delimiter>vay' DalumoH DaneHchugh<delimiter>DanumnIS.<delimiter>vay' DayaHmoH DaneHchugh<delimiter>DanobnIS.<delimiter>mIwvam Dellu'meH jatlhlu':<delimiter>wovwI' HurghmoHlu'.<delimiter>letwI' HoSwI' je jey tunwI' pujwI' je.<delimiter>bIQ'a'vo' ghotI' lunge'be'nISlu'.<delimiter>nuvvaD wo' nuH jej<delimiter>lu'angbe'nISlu'.
<h1>37</h1>
reH vangbe' mIw'a'<delimiter>'ach rInbe' pagh'e'.<delimiter>lupablaHchugh ta' joH je<delimiter>nIteb choH wa'netlh Dol.<delimiter>'ej vangqangqa'chugh bIH<delimiter>vIjotmoHmeH<delimiter>pong Hutlhbogh napwI' vIlo'.<delimiter>Sor Hap pe'be'lu'pu'bogh rur<delimiter>pong Hutlhbogh napwI'vam'e':<delimiter>vay' neHbe'.<delimiter>vay' neHbe'lu'chugh ngojHa'lu'.<delimiter>'ej nIteb ngaDchoH chal tera' je.
<h1>38</h1>
ghob pabbe' ghob nIv;<delimiter>vaj ghob ghaj.<delimiter>ghob bIvbe' ghob QIv;<delimiter>vaj ghob Hutlh.<delimiter>vangbe' ghob nIv<delimiter>'ach vangmeH meq Hutlh.<delimiter>vang ghob QIv<delimiter>'ach vangmeH meq ghaj.<delimiter>vang pung nIv<delimiter>'ach vangmeH meq Hutlh.<delimiter>vang ruv nIv<delimiter>'ach vangmeH meq ghaj.<delimiter>vang tay nIv<delimiter>'ach jangbe'chugh vay'<delimiter>ghaHvaD ro' 'ang 'ej HeQ ghaH 'e' raD.<delimiter>vaj mIw'a' lonlu'DI' ghob tu'lu'.<delimiter>ghob lonlu'DI' pung tu'lu'.<delimiter>pung lonlu'DI' ruv tu'lu'.<delimiter>ruv lonlu'DI' tay tu'lu'.<delimiter>'Ijchu'ghach QIb neH 'oH tay'e'.<delimiter>mISchoHmoH 'oH.<delimiter>mIw'a' yub neH 'oH leSSov'e'.<delimiter>jIvchoHmoH 'oH.<delimiter>vaj botlh SubDaq ratlh nuv nIv<delimiter>QIbDaq ratlhbe'.<delimiter>naHDaq ratlh ghaH, yubDaq ratlhbe'.<delimiter>naH'e' wIv ghaH; yub tlhapbe'.
<h1>39</h1>
tIQDI' bov naQchoH Dochmeyvam'e':<delimiter>naQchoHDI' chal HuvchoH.<delimiter>naQchoHDI' tera' ngaDmoH.<delimiter>naQchoHDI' qa' vaQchoH.<delimiter>naQchoHDI' ngech buy'choH.<delimiter>naQchoHDI' wa'netlh Dol yInchoH.<delimiter>naQchoHDI' chuQun wo' lughmoH.<delimiter>Dotlhvam luchav naQchoHpu'mo'.<delimiter>HuvchoHpu'be'chugh chal<delimiter>ghaytan ghor'eghchoH.<delimiter>ngaDchoHpu'be'chugh tera'<delimiter>ghaytan DejchoH.<delimiter>vaQchoHpu'be'chugh qa'<delimiter>ghaytan taHbe'choH.<delimiter>buy'choHpu'be'chugh ngech<delimiter>ghaytan lunatlhchoHlu'.<delimiter>yInchoHpu'be'chugh wa'netlh Dol<delimiter>ghaytan Hegh.<delimiter>quvchoHpu'be'chugh chuQun<delimiter>ghaytan lu.<delimiter>chuQun Hal chaH rewbe' motlh'e'<delimiter>'ej patlh nIv mung 'oH patlh QIv'e'.<delimiter>vaj "tuq HutlhwI'", "mobwI'", "tu'HomI'raH" je:<delimiter>per'eghmeH pongmeyvam lo' ta' joH je.<delimiter>Halchaj chaHbe''a' rewbe' motlh'e'?<delimiter>batlh 'oHbe' batlh 'Iq'e'.<delimiter>naghboch rur chaH neHbe'.<delimiter>nagh chuS rur 'e' lumaS.
<h1>40</h1>
vangtaHvIS mIw'a' chegh.<delimiter>QaptaHvIS mIw'a' jegh.<delimiter>vay'mo' tu'lu'bogh chen wa'netlh Dol.<delimiter>vay'mo' tu'be'lu'bogh chen vay' tu'lu'bogh.
<h1>41</h1>
mIw'a' QoyDI' nIvbogh HaDwI'<delimiter>pe'vIl 'oH pab.<delimiter>mIw'a' QoyDI' motlhbogh HaDwI'<delimiter>rut 'oH qIm; rut 'oH qImHa'.<delimiter>mIw'a' QoyDI' QIvbogh HaDwI'<delimiter>pe'vIl 'oH nuS.<delimiter>'oH nuSbe'lu'chugh<delimiter>mIw'a'na' 'oHbe' mIw'a''e'.<delimiter>vaj jatlhlu':<delimiter>Hurghlaw' wovbogh He.<delimiter>HeDlaw' Duvbogh He.<delimiter>gheghlaw' Habbogh He.<delimiter>chImlaw' ghob nIvqu'.<delimiter>nItHa'law' Dol chISqu'.<delimiter>yapbe'law' ghob law'qu'.<delimiter>ngaDHa'law' ghob ngaDqu'.<delimiter>choHlaw' ghob teHqu'.<delimiter>veH Hutlh yer tInqu'.<delimiter>QIt 'ItlhchoH laH nIvqu'.<delimiter>chuSbe' QoQ 'eyqu'.<delimiter>Subbe' Dol pupqu'.<delimiter>So' mIw'a' 'ej pong ghajbe'.<delimiter>'ach Hoch taHmoH 'oH'e',<delimiter>Hoch naQchoHmoH je.
<h1>42</h1>
wa' Dol boghmoH mIw'a'.<delimiter>cha' Dol boghmoH wa'vam.<delimiter>wej Dol boghmoH cha'vam.<delimiter>wa'netlh Dol boghmoH wej.<delimiter>Hurgh wa'netlh Dol 'o'<delimiter>wovtaHvIS 'etchaj.<delimiter>yIn HoS tay'moHmo' 'eychoH.<delimiter>"tuq HutlhwI'", "mobwI'", "tu'HomI'raH" je:<delimiter>Dotlhmeyvam muS ghotpu'<delimiter>'ach Del'eghmeH permeyvam lo' chuQun.<delimiter>vaj rut malujpu'mo' maQap.<delimiter>'ej rut maQappu'mo' maluj.<delimiter>rap paQDI'norghwIj, latlh paQDI'norgh je:<delimiter>"Heghchaj bajpu' ralwI'pu'".<delimiter>paQDI'norghwIj Hal 'oH vItvam'e'.
<h1>43</h1>
qo' Dol let jeylaH qo' Dolmey tun'e'.<delimiter>Subbogh Dol 'ellaH Hap Hutlhbogh Dol'e'.<delimiter>vaj Qap vangbe'ghach 'e' vISov.<delimiter>ghojmoH jatlhbe'taHvIS,<delimiter>Qap vangbe'taHvIS<delimiter>'e' luta' ghot puSqu'.
<h1>44</h1>
ponglIj yInlIj ghap: potlhlIjna' yIngu'!<delimiter>yInlIj mIplIj ghap: lo'laHwI'na' yIngu'!<delimiter>Qaplu' pagh lujlu': 'oy'moHwI'na' yIngu'!<delimiter>tlhoy DaSaHchugh bIbechbej.<delimiter>mIp DavI'qu'chugh DachIlbej.<delimiter>bIyontaHchugh bIwebbe'.<delimiter>DamevlaHchugh Qob DaSIQbe'.<delimiter>vaj bItaHlaHtaH
<h1>45</h1>
Duy'law' pupchu'ghach nIv<delimiter>'ach lI'taH, not QIHlu'.<delimiter>chImlaw' buy'qu'ghach nIv<delimiter>'ach lI'taH, not natlhlu'.<delimiter>yuDlaw' yuDHa'ghach nIv.<delimiter>tlhIblaw' po'qu'ghach nIv.<delimiter>jatlhHa'law' jatlhlaHchu'ghach nIv.<delimiter>bIrHa'choHmeH vay' vIHnIS<delimiter>tujHa'choHmeH vay' jotnIS.<delimiter>jottaHchugh vay' 'ej nIttaHchugh<delimiter>qo' Dotlh lughmoHlaH.
<h1>46</h1>
mIw'a' pabDI' qo'<delimiter>Du' yotlhDaq lengmeH Sargh luvummoHlu'.<delimiter>mIw'a' HutlhDI' qo'<delimiter>yergho HurDaq QojmeH Sargh luSeplu'.<delimiter>vay' DaneHbogh DaSuqchugh<delimiter>pIchvam nIv law' Hoch nIv puS,<delimiter>yap vay' Daghajbogh 'e' Datlhojbe'chugh<delimiter>Duy'vam nIv law' Hoch nIv puS,<delimiter>bISuq DaneHchugh<delimiter>lotvam nIv law' Hoch nIv puS.<delimiter>vaj yap vay' Daghajbogh 'e' Datlhojchugh<delimiter>reH vay' yap Daghaj.
<h1>47</h1>
qo' Hoch DaSovchoHmeH<delimiter>lojmIt DaveghnISbe'.<delimiter>'u' mIw DaleghmeH<delimiter>Qorwaghvo' bIbejnISbe'.<delimiter>Daq Hop DalengtaHvIS nuptaH SovlIj.<delimiter>vaj Sov jIvHa'wI' lengbe'taHvIS,<delimiter>yaj leghbe'taHvIS,<delimiter>chav vangbe'taHvIS.
<h1>48</h1>
Hoch jaj vay' Suq Sov pabwI'.<delimiter>Hoch jaj vay' chIl mIw'a' pabwI'.<delimiter>vay' chIl ghaH 'ej chIltaH, tagha' vangbe'choH.<delimiter>'ach vangbe'taHvIS ghaH rInbe' pagh.<delimiter>qo' DacharghmeH yInISo'.<delimiter>bInISchugh qo' DacharghlaHbe'.
<h1>49</h1>
ru'Ha'choHbe' jIvHa'wI' qech.<delimiter>qechDaj moj latlh nuv qech 'e' chaw' ghaH.<delimiter>QaQwI'vaD QaQ<delimiter>'ej QaQbe'wI'vaD QaQ.<delimiter>QaQ ghob.<delimiter>matlhwI'vaD matlh<delimiter>'ej matlhHa'wI'vaD matlh.<delimiter>matlh ghob.<delimiter>yIntaHvIS ghaH, tay' qo' ghaH je<delimiter>'ej Hoch lungaS qechmeyDaj 'e' chaw' ghaH.<delimiter>lubuS nuvpu' mIn teS je:<delimiter>puqna' Dalaw' ghaH.
<h1>50</h1>
yIn wInejtaHvIS Hegh wItu'.<delimiter>wa'maH wej yIn 'och lutu'lu'.<delimiter>wa'maH wej Hegh 'och lutu'lu'.<delimiter>wa'maH wej Hegh 'ochvam wIv nuv<delimiter>vaj yIntaHvIS Hegh lughoSlI'.<delimiter>qatlh? tlhoy yIn luSaH nuvpu'.<delimiter>Qoylu'pu':<delimiter>yIntaHmeH po'chugh nuv<delimiter>DebDaq tangqa' vIghro''a' je ghombe'.<delimiter>che'ronDaq may'luch poQbe'.<delimiter>chaHDaq ghItlhmeH Daq SamlaHbe' tangqa'.<delimiter>pachDaj lo'meH Daq SamlaHbe' vIghro''a'.<delimiter>pe'meH Daq SamlaHbe' nuH.<delimiter>qatlh? ghaHDaq HeghvaD pagh Daq tu'lu'.
<h1>51</h1>
Hoch Dolmey yInmoH mIw'a'.<delimiter>je' ghob.<delimiter>chenmoH Hap 'u'.<delimiter>naQmoH wanI'mey.<delimiter>vaj wa'netlh Dol'e',<delimiter>mIw'a' vuv Hoch<delimiter>'ej ghob quvmoH Hoch'e'.<delimiter>'e' luta' ra'taHvIS pagh.<delimiter>ruch 'e' luwuq bIH'e'.<delimiter>bIH yInmoH mIw'a',<delimiter>je' ghob 'ej nenmoH,<delimiter>ghojmoH 'ej yoD.<delimiter>leSmoH, Qutlh 'ej 'av.<delimiter>bIH yInmoH mIw'a' 'ach bIH ghajbe'.<delimiter>bIHvaD vum 'ach naD pIHbe'.<delimiter>bIH Dev 'ach bIH ghatlhbe'.<delimiter>peghbogh ghob 'oH ghobvam'e'.
<h1>52</h1>
mung ghaj 'u'.<delimiter>Hoch SoS 'oH mungvam'e'.<delimiter>SoS DaSovDI'<delimiter>puqDaj DaSovchu' je.<delimiter>puq DaSovDI'<delimiter>SoS DatlhejmeH yIchegh<delimiter>vaj bIyIntaHvIS DaQIHlu'be'.<delimiter>'ochmey DaSoQmoHchugh,<delimiter>lojmIt DangaQmoHchugh<delimiter>vaj bIyIntaHvIS bIQopchoHbe'.<delimiter>'ochmey DapoSmoHchugh,<delimiter>Qu'lIj Dalaw'moHchugh<delimiter>vaj bIyIntaHvIS DatoDlu'be'.<delimiter>ramwI' Daleghchugh Daleghchu'.<delimiter>bIvaDlaHtaHchugh bIHoSqu'.<delimiter>tIH tIlo' 'ej tIHmey Hal yIchegh.<delimiter>SoHmo' bISot 'e' yIqaSmoHQo'.<delimiter>ru'Ha'wI' pabmeH mIw 'oH mIwvam'e'.
<h1>53</h1>
puSqu'bejchugh SovwIj,<delimiter>mIw'a' vIpabtaHvIS<delimiter>vIpabHa'choH 'e' neH vIHaj.<delimiter>ngeD mIw'a' pabmeH Qu'.<delimiter>'ach 'oH bIv 'e' lumaS nuvpu'.<delimiter>woQ vaS'a' DojmoHlu'<delimiter>'ach Du' yotlhmey luwIjbe'lu'<delimiter>'ej tIr qachmey lutebbe'lu'taH.<delimiter>Dunqu' Sutchaj, jejqu' yanmeychaj.<delimiter>tlhoy Sop 'ej mIp 'Iq lughaj.<delimiter>nIHwI' mIw 'oH mIwchaj'e'.<delimiter>mIw'a' 'oHbe' nIHwI' mIw'e'.
<h1>54</h1>
vay' cherlu'chu'pu'bogh cherHa'laH pagh.<delimiter>vay' 'uchlu'chu'bogh narghmoHlaH pagh.<delimiter>no' vuvtaH tuqnIghpu' 'ej mevbe'.<delimiter>SoHDaq ghob Dapabchugh,<delimiter>vaj teHchoH ghoblIj.<delimiter>tuqlIjDaq ghob Dapabchugh,<delimiter>vaj 'IqchoH ghoblIj.<delimiter>yoSlIjDaq ghob Dapabchugh,<delimiter>vaj taHqu' ghoblIj.<delimiter>SeplIjDaq ghob Dapabchugh,<delimiter>vaj law'choH ghoblIj.<delimiter>qo' HochDaq ghob Dapabchugh<delimiter>vaj Sachqu' ghoblIj.<delimiter>vaj nuv DanoHmeH nuv yIlo'.<delimiter>tuq DanoHmeH tuq yIlo'.<delimiter>yoS DanoHmeH yoS yIlo'.<delimiter>Sep DanoHmeH Sep yIlo'.<delimiter>qo' DanoHmeH qo' yIlo'.<delimiter>chay' qo' mIw vISov?<delimiter>jISummo' vISov.
<h1>55</h1>
qen boghpu'bogh ghu rur<delimiter>ghob naQqu' ghajbogh nuv'e'.<delimiter>lu'aw'be' ghew ghargh je.<delimiter>luHIvbe' Ha'DIbaH qu'.<delimiter>ghaHDaq jopbe' toQmey.<delimiter>tun HomDaj, puj Somraw'Daj<delimiter>'ach pe'vIl 'uch ghopDaj.<delimiter>wej nga'chuqghach Sov<delimiter>'ach vIHchoH loD 'ay'Daj,<delimiter>vaQchu'taHmo' ghaH.<delimiter>SaQ qaStaHvIS jaj<delimiter>'ach chuStaH ghoghDaj.<delimiter>'eychu'taHmo' ghaH.<delimiter>'eychu'ghach DaSovchugh vaj ru'Ha'wI' DaSov.<delimiter>ru'Ha'wI' DaSovchugh vaj bIjIvHa'.<delimiter>yInlIj Daje'chugh vaj SanlIj DaSIgh.<delimiter>tlhuHlIj raDchugh yablIj vaj HoSlIj Dalo'Ha'.<delimiter>HoSlIj Dalo'Ha'.<delimiter>tlhoy Sachchugh vay' Dejbej.<delimiter>mIw'a' 'oHbe' mIwvam'e'.<delimiter>mIw'a' pabHa'chugh vay' tugh Sab.
<h1>56</h1>
jatlhbe' SovwI'.<delimiter>Sovbe' jatlhwI'.<delimiter>'ochmey tISoQmoH,<delimiter>lojmIt tIngaQmoH,<delimiter>HeH jej tIjejHa'moH.<delimiter>vay' baghlu'pu'bogh tIbaghHa'moH.<delimiter>bochqu'wI' yIbochHa'moH.<delimiter>qo' lamHom yItay'moH.<delimiter>mIwvam Dellu'meH jatlhlu':<delimiter>tay'chu'ghach peghqu'.<delimiter>vaj DuparHa'lu'meH DuHbe'<delimiter>'ej Duparlu'meH DuHbe'.<delimiter>DuQaHlu'meH DuHbe'<delimiter>'ej DuQIHlu'meH DuHbe'.<delimiter>DuquvmoHlu'meH DuHbe'<delimiter>'ej DutuHmoHlu'meH DuHbe'.<delimiter>vaj qo' pop'a' DaSuq.
<h1>57</h1>
wo' Dache'meH mIw motlh yIlo'.<delimiter>noH DaQapmeH mIw le' yIlo'.<delimiter>'ach qo' DacharghmeH yInISQo'.<delimiter>chay' mIwmeyvam vISov?<delimiter>jISummo' vISov.<delimiter>puSchoHtaHchugh nuv DIbmey,<delimiter>chepHa'choH je nuvpu'.<delimiter>law'choHtaHchugh nuv nuH jej,<delimiter>lughHa'choH je Sep Dotlh.<delimiter>SarchoHtaHchugh nuv laHmey,<delimiter>law'choH je motlhbe'wI'mey'e' lIngbogh chaH.<delimiter>law'choHtaHchugh chutmey,<delimiter>law'choH je HeSwI'pu'.<delimiter>vaj jatlh jIvHa'wI':<delimiter>jIvangbe'<delimiter>'ach nIteb choH nuvpu'.<delimiter>jIjot 'e' vImaS<delimiter>'ach nIteb lughchoH nuvpu'.<delimiter>jInISQo'<delimiter>'ach nIteb chepchoH nuvpu'.<delimiter>pagh vIneH<delimiter>'ach nIteb napchoH nuvpu',<delimiter>Sor Hap pe'be'lu'pu'bogh lururchoH.
<h1>58</h1>
qetlhchugh qum 'ej nISbe'chugh<delimiter>nIt nuvpu' 'ej yuDHa'.<delimiter>'ongchugh qum 'ej nISchugh<delimiter>ngoj nuvpu' 'ej chepHa'.<delimiter>San Do' Qutlh Qugh'e'.<delimiter>Qugh So' San Do''e'<delimiter>wanI'vammey baqmeH DuH'a'?<delimiter>vangmeH mIw lugh tu'lu''a'?<delimiter>motlhbe'choH motlhwI'.<delimiter>mIghchoH QaQwI'.<delimiter>Hoch jaj ghurtaH nuv mIS.<delimiter>vaj jej jIvHa'wI' 'ach pe'be'.<delimiter>tey 'ach QIHbe'.<delimiter>SIHHa'moH 'ach ghorbe'.<delimiter>boch 'ach leghHa'moHbe'.
<h1>59</h1>
nuv Dache'taHvIS<delimiter>'ej 'u' Datoy'taHvIS<delimiter>potlh ghom yIcher.<delimiter>potlh ghom Dacherta'chugh<delimiter>tugh mIw'a' DapablaH.<delimiter>tugh mIw'a' Dapabta'chugh<delimiter>ghob DavI'laH.<delimiter>ghob DavI'ta'DI'<delimiter>pagh Data'be'laHbogh tu'lu'.<delimiter>pagh Data'be'laHbogh tu'lu'DI'<delimiter>laHlIj vuSbe'lu'.<delimiter>laHlIj vuSbe'lu'mo'<delimiter>wo' Dache'rup.<delimiter>wo' SoS Dawuvmo'<delimiter>bItaHlaHtaH.<delimiter>Dacherlu'chu'ta'.<delimiter>DaQutlhlu'chu'.<delimiter>yIn nI' mIw'a' 'oH mIwvam'e'.<delimiter>leSSov mIw'a' 'oH mIwvam'e'.
<h1>60</h1>
Sep tIn Dache'meH<delimiter>ghotI' mach vutmeH mIw yIlo'.<delimiter>qo' qumlu'meH mIw'a' lo'lu'chugh<delimiter>HoS lughajbe' qa' mIgh.<delimiter>lojbe' HoSchaj<delimiter>'ach nuvpu' QIHbe'.<delimiter>nuvpu' QIHbe'<delimiter>'ej jIvHa'wI' QIHbe'.<delimiter>luQIHbe'lu'mo'<delimiter>tay'choH ghobmeychaj 'ej chaHDaq tatlh'egh.
<h1>61</h1>
puH 'eS rur Sep tIn.<delimiter>qo'Daq ghommeH Daq Da.<delimiter>qo'Daq be' Da.<delimiter>jotmo' be' reH loD jey.<delimiter>jotmo' 'eStaH.<delimiter>vaj Sep mach bIngDaq ratlhchugh Sep tIn,<delimiter>Sep mach chargh.<delimiter>'ej Sep tIn bIngDaq ratlhchugh Sep mach,<delimiter>Sep tIn chargh.<delimiter>vaj 'eSchoHmo' Qap 'op,<delimiter>'ej 'eStaHmo' Qap latlh.<delimiter>nuq 'oH Sep tIn ngoQ'e'?<delimiter>nuv tay'moH 'ej je' neH.<delimiter>nuq 'oH Sep mach ngoQ'e'?<delimiter>nuv toy' 'ej chaHvaD lulIgh Suq neH.<delimiter>vay' neHbogh SuqlaH Hoch<delimiter>'eSchugh Sep tIn'e'.
<h1>62</h1>
wa'netlh Dol Halna' 'oH mIw'a''e'.<delimiter>nuv QaQ potlh 'oH.<delimiter>nuv qab lulIgh 'oH.<delimiter>quv luje'laH mu' 'IH.<delimiter>nob luDalaH ta' 'IH.<delimiter>nuv qab lajQo'meH meq tu'lu''a'?<delimiter>vaj ta' Sughlu'DI',<delimiter>qumDaj 'utlh lugheSlu'DI',<delimiter>chaHvaD naghboch Sarghmey je tInobQo'<delimiter>'ach yIjottaH, mIw'a'vam yInob.<delimiter>qatlh mIw'a' luvan tIQwI'?<delimiter>jatlhpu'be'a':<delimiter>"mIw'a'mo' vay' nejbogh Suq nejwI'.<delimiter>mIw'a'mo' yemwI' lutoDlu'"?<delimiter>vaj qo'Daq potlh 'oH mIw'a''e'.
<h1>63</h1>
yIruch 'ach yIvangQo'.<delimiter>yIvum 'ach yInISQo'.<delimiter>vay''e' mumlaHbogh pagh yIwaH.<delimiter>machwI' tItInmoH.<delimiter>puSwI' tIlaw'moH.<delimiter>DuQIHDI' vay' yIQIHHa'.<delimiter>QatlhwI' yIghuH ngeDtaHvIS 'oH.<delimiter>tInwI' yISIgh machHaHvIS 'oH.<delimiter>taghDI' qo' QatlhwI'mey ngeDbej.<delimiter>taghDI' qo' tInwI'mey machbej.<delimiter>ta' nIv chav 'e' nIDbe' jIvHa'wI'<delimiter>vaj Dotlh nIv chavlaH.<delimiter>nom lay'bogh nuv<delimiter>voqbe'lu'bej.<delimiter>ngeDlaw'bogh vay'<delimiter>QatlhchoHbej.<delimiter>Qatlh Qu'meyDaj 'e' laj jIvHa'wI'<delimiter>vaj ghaHvaD ngeDchoH Hoch.
<h1>64</h1>
vIHbe'bogh vay' 'uchmeH ngeD.<delimiter>wej taghbogh vay' botmeH ngeD.<delimiter>HoSHa'bogh vay' ghorqu'meH ngeD.<delimiter>machqu'bogh vay' ghomHa'moH ngeD.<delimiter>taghpa' wanI' tIqaD.<delimiter>Dotlh yIlughmoH qaSchoHpa' Seng.<delimiter>Sor tInqu' lu'uchlaHbe' loD nen DeSDu'.<delimiter>'ach 'oQqarHom mach 'oHpu'.<delimiter>Hut choQmey ghajlaH qach'a' jenqu'.<delimiter>'ach lam 'ay'Daq chenmoHlu'pu'.<delimiter>wa'SaD qelI'qam 'ablaH leng Hopqu' chuq.<delimiter>'ach qamlIj bIngDaq taghqu'.<delimiter>luj vangbogh nuv'e'.<delimiter>Doch chIl Doch polbogh nuv'e'.<delimiter>vaj vangbe'mo' jIvHa'wI'<delimiter>lujbe'.<delimiter>Doch polbe'mo'<delimiter>chIlbe'.<delimiter>reH luj nuvpu' tlhoS rInDI' Qu'.<delimiter>vaj taghDI' Qu' bIHojnIS.<delimiter>rInchoHDI' Qu' bIHojnIS je.<delimiter>vaj neHbe' ghaH neH jIvHa'wI'<delimiter>'ej Dochmey qub SaHbe'.<delimiter>vay''e' ghojlaHbogh pagh ghoj.<delimiter>'ej vay''e' junbogh latlh nuv chegh.<delimiter>mIwna'chaj lupabmeH<delimiter>wa'netlh Dol QaHlaH,<delimiter>'ach ruch 'e' ngIlbe'.
<h1>65</h1>
nuvpu' jIvHa'moHbe'<delimiter>mIw'a' lupabchu'bogh tIQwI'pu''e'<delimiter>'ach nuvpu' valHa'moH.<delimiter>tlhoy valchugh nuvpu' Qatlh chaH che'meH Qu'.<delimiter>Sep che'lu'taHvIS vallu'chugh<delimiter>Sep Hejlu';<delimiter>'ach Sep che'lu'taHvIS valHa'lu'chugh<delimiter>Sep chepmoHlu'.<delimiter>che'lu'meH cha' mIwvam lutu'lu'.<delimiter>lughovlu'taHchugh peghbogh ghob ghajlu'.<delimiter>Dat SIch peghbogh ghob, Hoch SIgh.<delimiter>rom'a' luchavqa'meH Hoch Dolmey Dev.
<h1>66</h1>
chay' wa'vatlh ngech ta' luDalaH bIQtIq bIQ'a' je?<delimiter>ngech bIngDaq ratlhtaHmeH po'.<delimiter>vaj wa'vatlh ngech ta' lumojlaH.<delimiter>vaj nuv pIn'a' ghaH neHchugh jIvHa'wI'<delimiter>jatlhtaHvIS toy'wI'chaj DanIS.<delimiter>nuvpu' Dev neHchugh<delimiter>chaH tlha'nIS.<delimiter>mIwvammo' pIn'a'chaj mojlaH<delimiter>chaH ghatlhbe'taHvIS.<delimiter>chaH nunglaH<delimiter>chaH waQbe'taHvIS.<delimiter>vaj ghaH naDqang qo' Hoch<delimiter>'ej naDtaHvIS not Doy'choH.<delimiter>pagh'e' qaDmo' ghaH<delimiter>ghaH'e' qaDlaH pagh.
<h1>67</h1>
jatlh qo' Hoch:<delimiter>"nIv paQDI'norghlIj 'ach latlh rurbe'".<delimiter>nIvqu'mo' latlh rurbe'.<delimiter>latlh rurchugh<delimiter>ben law' ramchoH.<delimiter>wej potlhmey vIghaj; vIpol 'ej vIQan.<delimiter>pung 'oH potlh wa'DIch'e'.<delimiter>lo'Ha'be'ghach 'oH potlh cha'DIch'e'.<delimiter>DevvIpghach 'oH potlh wejDIch'e'.<delimiter>pung Da'angrupchugh bIyoHlaH.<delimiter>jo Dalo'Ha'be'chugh bInoblaH.<delimiter>bIDevvIpchugh patlh nIv DachavlaH.<delimiter>DaHjaj pung lulajQo' nuv 'ej yoH 'e' lunID.<delimiter>jo lulo'Ha' 'ej nob 'e' lunID.<delimiter>vay' lutlha'Qo' 'ej Dev 'e' lunID.<delimiter>luQaw'lu'bej.<delimiter>bISuvtaHvIS DuQapmoH pung.<delimiter>bIHub'eghtaHvIS DuHoSmoH.<delimiter>DutoDchoHDI' 'u'<delimiter>pungDajmo' DuQan.
<h1>68</h1>
ralbe' mang nIv.<delimiter>Qay'choHbe' SuvwI' nIv.<delimiter>ghobchoHbe' charghwI' nIv.<delimiter>latlhpu' ghatlhbe' pIn nIv.<delimiter>ghoHbe'meH ghob 'oH ghobvam'e'.<delimiter>nuv vu'meH laH 'oH laHvam'e'.<delimiter>'u' DameH mIw nIvqu' 'oH mIwvam'e'.
<h1>69</h1>
vIttlhegh lughaj veS po'wI'pu':<delimiter>"jIHIvchoH 'e' vIngIlbe'.<delimiter>jIHub 'e' vImaS.<delimiter>jIDuvtaHvIS wa' 'uj vIghoS 'e' vIngIlbe'.<delimiter>jIHeDtaHvIS wa' qelI'qam vIghoS 'e' vImaS".<delimiter>to'vam DelmeH jatlhlu':<delimiter>tlhetlhbe'lu'taHvIS tlhetlhlu'.<delimiter>DeS 'angbe'lu'taHvIS tlhay teqlu'.<delimiter>nuH 'uchbe'lu'taHvIS nuH Qachlu'.<delimiter>jagh qaDbe'lu'taHvIS jagh jonlu'.<delimiter>jagh tu'be'lu'chugh pagh qab law' Qughvam qab puS.<delimiter>jagh vItu'be'chugh tlhoS potlhwIj vIchIl.<delimiter>vaj taghDI' may'<delimiter>'ej pImbe'DI' gholpu' HoS<delimiter>Qap paywI''e'.
<h1>70</h1>
mu'wIj luyajlu'meH ngeD.<delimiter>ngeD je mu'wIj pabmeH Qu'.<delimiter>'ach qo' HochDaq bIH yajlaH pagh<delimiter>'ej bIH pablaHbogh pagh tu'lu'.<delimiter>tIQ mu'meywIj mung.<delimiter>ta'meywIj SeH meq.<delimiter>'ach 'e' luSovbe'lu'<delimiter>vaj vISovbe'lu' je.<delimiter>puS muSovbogh nuvpu'.<delimiter>ngoDvammo' jIquv.<delimiter>Sut nap tuQ jIvHa'wI'.<delimiter>tIqDajDaq mIpna' So'chu'.
<h1>71</h1>
bIjIv 'e' DaSovchugh bInIv.<delimiter>bIjIv 'e' DaSovbe'chugh bIDuy'.<delimiter>Duy'meylIj DaghovDI' neH<delimiter>bIDuy'Ha'choH.<delimiter>Duy'be' jIvHa'wI'.<delimiter>Duy'be', Duy'meyDaj ghovmo'.
<h1>72</h1>
nuvpu' ghIjbe'DI' vay' luHajnISbogh<delimiter>chaH SIchchoH ghIjqu'bogh vay'e'.<delimiter>DabmeH loghchaj yImachmoHQo'.<delimiter>yInmeH jochaj yIpuSmoHQo'.<delimiter>lunuQlu'be'chugh vaj puQchoHbe'.<delimiter>vaj Sov'egh jIvHa'wI'<delimiter>'ach 'ang'eghbe'.<delimiter>muSHa''egh<delimiter>'ach naD'eghbe'.<delimiter>lo'laHwI'na' wIv, .<delimiter>lo'laHwI'Hey lajbe'.
<h1>73</h1>
jaqmo' yoHbogh vay'<delimiter>HeHlu'.<delimiter>jaqbe'mo' yoHbogh vay'<delimiter>choqlu'.<delimiter>chepmoH toDuj cha' Seghmeyvam pagh QIH.<delimiter>wa' muSchugh 'u' meqDaj yaj 'Iv?<delimiter>'oH QIjlaHbe' je jIvHa'wI'.<delimiter>'ovbe'taHvIS 'u' mIw'a' Qapchu',<delimiter>jatlhbe'taHvIS jangchu',<delimiter>rI'be'taHvIS 'oHDaq ghoSmoHchu',<delimiter>moDbe'taHvIS nabchu'.<delimiter>lutlh 'u' nuHmey, Sar 'u' DoSmey,<delimiter>'ach QeqDI' 'u' pagh DoS qIpHa'.
<h1>74</h1>
Hegh luHajbe'chugh nuv.<delimiter>lubuQlu'meH lI'Ha'.<delimiter>Hegh luHajtaHchugh nuv<delimiter>'ej vangHa'bogh vay'<delimiter>jonlu'chugh 'ej muHlu'chugh<delimiter>ruch 'e' ngIl 'Iv?<delimiter>HoHmeH reH SaH muHwI'a'.<delimiter>ghaH DaDa 'e' DanIDchugh<delimiter>Sor pe'wI''a' Qu' ta' 'e' nIDbogh vay' Darur.<delimiter>Qu'vam ta'laHbe'chugh vay'<delimiter>pIjHa' ghopDu'Daj rIQmoHbe'.
<h1>75</h1>
qatlh ghungqu'taH nuvpu'?<delimiter>rupqu'mo' mochpu'chaj<delimiter>'ej tIrchaj luSopmo'.<delimiter>vaj ghungqu'taH nuvpu'.<delimiter>qatlh Qatlhqu' nuvpu' che'meH Qu'?<delimiter>nISmo' mochpu'chaj.<delimiter>vaj Qatlhqu' nuvpu' che'meH Qu'.<delimiter>qatlh Hegh luSaHbe' nuvpu'?<delimiter>tlhoy yIn luSaHmo' mochpu'chaj.<delimiter>vaj Hegh luSaHbe' nuvpu'.<delimiter>yIn qImHa'ghach qaq law'<delimiter>yIn naDqu'ghach qaq puS.
<h1>76</h1>
yIntaHvIS nuv vaD 'ej tun.<delimiter>HeghDI' let 'ej vaDHa'.<delimiter>yIntaHvIS tI, vaD 'ej SuD.<delimiter>HeghDI' SIHbe' 'ej QaD.<delimiter>vaj Hegh lutlhej vaDHa'wI' letwI' je<delimiter>'ej yIn lutlhej vaDwI' tunwI' je.<delimiter>tlhoy HoSchugh mang jeylu'.<delimiter>tlhoy letchugh Sor pe'lu'.<delimiter>'eSchoH HoSwI' tInwI' je.<delimiter>jenchoH tunwI' pujwI' je.
<h1>77</h1>
wobmeH mIw rur 'u' mIw'a'.<delimiter>jenwI' 'eSmoHlu'.<delimiter>'eSwI' jenmoHlu'.<delimiter>'IqwI' nupmoHlu'.<delimiter>yapbe'wI' ghurmoHlu'.<delimiter>jo 'Iq ghajwI'vo' nge' mIw'a'<delimiter>'ej jo HutlhwI'vaD nob.<delimiter>pIm nuvpu' mIw.<delimiter>jo HutlhwI'vo' nge' chaH.<delimiter>jo 'Iq ghajwI'vaD nob.<delimiter>'ach qo'vaD nobmeH vay' yap ghajlaH 'Iv?<delimiter>mIw'a' ghajbogh nuv'e' neH.<delimiter>vaj vum jIvHa'wI' 'ach naD pIHbe'.<delimiter>Qu'Daj ta' 'ach 'oH buStaHbe'.<delimiter>lo'laHghachDaj 'ang neHbe'.
<h1>78</h1>
qo' HochDaq pagh tun law' bIQ tun puS.<delimiter>pagh puj law' bIQ puj puS.<delimiter>'ach letwI' HoSwI' joq HIvmeH<delimiter>nIvwI' tu'be'lu'.<delimiter>bIQ tammeH pagh qa'meH tu'lu'.<delimiter>HoSwI' jey pujwI'.<delimiter>letwI' jey tunwI'.<delimiter>'e' Sovbej Hoch nuv.<delimiter>'ach Sovvam lo' pagh nuv.<delimiter>vaj maq jIvHa'wI':<delimiter>"Sep quvHa'ghach DaSIQchugh<delimiter>Sep latmey jaw Damoj.<delimiter>Sep Do'Ha'ghaj DaSIQchugh<delimiter>qo' voDleD Damoj".<delimiter>mujlaw' mu'mey lugh.
<h1>79</h1>
SolHa'choHDI' jagh'a'pu'<delimiter>jaghHompu' chaHbejtaH.<delimiter>ghu'vam lughmoHmeH mIw tu'lu'a'?<delimiter>mab pab jIvHa'wI'<delimiter>'ej pIch nejbe'.<delimiter>Qu'Daj ta' ghob pabwI'.<delimiter>DIbDaj DoQ ghob Hutlhbogh nuv'e'.<delimiter>pagh'e' maS 'u' mIw'a'.<delimiter>'ach reH QaQwI''e' tlhej.
<h1>80</h1>
machchugh Sep vaj puS nuvpu'Daj.<delimiter>mIqta' law' ghaj 'ach lo'qangbe'.<delimiter>Hegh luqImmo' Daq Hop lengbe'.<delimiter>lupwI' Duj je ghaj 'ach lIghmeH meq ghajbe'.<delimiter>nuHmey yoD je ghaj 'ach bIH 'aghbe'.<delimiter>qonmeH SIrgh lubaghlu'pu'bogh lo'qa'.<delimiter>'eymo' Sojchaj chaH yonmoH.<delimiter>'IHmo' Sutchaj chaH belmoH.<delimiter>tammo' juHchaj chaH jotmoH.<delimiter>nItmo' tIghchaj chaH QuchmoH.<delimiter>Summo' jIl Sep, leghlu'meH ngeD.<delimiter>'uSghebDaj targhDaj je luQoylu'.<delimiter>'ach yIn nuvpu', qanchoH, Hegh<delimiter>'ej jIlchaj SuchmeH not tlheD.
<h1>81</h1>
'IHbe' mu'mey teH.<delimiter>teHbe' mu'mey 'IH.<delimiter>ghoHbe' QaQwI'pu'.<delimiter>QaQbe' ghoHwI'pu'.<delimiter>HaDta'wI' chaHbe' SovwI'pu''e'.<delimiter>Sovbe' HaDta'wI'pu''e'.<delimiter>pagh vI' jIvHa'wI'.<delimiter>latlhpu'vaD vangqu' 'ej law'taH vay' ghajbogh.<delimiter>latlhpu'vaD nobqu' 'ej law'taH vay' Hevbogh.<delimiter>chepmoH mIw'a', QIHbe':<delimiter>'u' mIw'a' 'oH mIwvam'e'.<delimiter>latlhpu'vaD vang mIw'a', chaH qaDbe':<delimiter>jIvHa'wI' mIw'a' 'oH mIwvam'e'.