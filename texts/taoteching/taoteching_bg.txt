Лао Дзъ
<h1>Дао Дъ Дзин</h1><delimiter>© 1967 Ленин Димитров, превод от китайски
<h1>1</h1>
Дао, което може да се назове, не е постоянно Дао.<delimiter>Име, което може да се именува, не е постоянно име.<delimiter>Безименното е начало на Небето и Земята.<delimiter>Притежаващото име е майка на всички неща.<delimiter>Ето защо, който няма страсти, вижда безпределното;<delimiter>който има страсти, вижда пределното.<delimiter>Тези двете имат еднакво начало, но различно име.<delimiter>И двете се наричат дълбоко.<delimiter>От една дълбочина към друга по-дълбока — врата на всяка тайна.>
<h1>2</h1>
Когато хората узнаха красотата на красивото, разбраха грозното.<delimiter>Когато хората узнаха добротата на доброто разбраха злото.<delimiter>Ето защо битието и небитието взаимно се пораждат;<delimiter>трудното и лесното взаимно се създават, дългото и късото взаимно се сравняват;<delimiter>високото и ниското взаимно се склоняват;<delimiter>гласните и съгласните взаимно хармонират;<delimiter>предишното и следващото взаимно се редуват.<delimiter>Ето защо мъдрецът чрез бездействието действува, чрез безмълвието учи;<delimiter>нещата се създават той не подменя тяхното начало;<delimiter>създава, но не обсебва, действува, но не е самонадеян;<delimiter>завършва с успех, но не се хвали.<delimiter>Именно защото не търси признание, то не може да му се отнеме.
<h1>3</h1>
Ако се уважават „мъдреците“,<delimiter>хората няма да се карат.<delimiter>Ако не се скъпят редките вещи,<delimiter>хората няма да крадат.<delimiter>Ако няма съблазнителни неща,<delimiter>сърцата на хората няма да се вълнуват.<delimiter>Ето защо управлението на мъдреца иска:<delimiter>да са пусти сърцата на хората,<delimiter>да са пълни стомасите им,<delimiter>да е слаба волята им,<delimiter>да е силен гръбнакът им.<delimiter>Той постоянно се стреми<delimiter>народът да няма знания и страсти,<delimiter>а имащите знания<delimiter>да не смеят да действуват.<delimiter>(Съгласно с принципа)<delimiter>Действувай чрез бездействието<delimiter>и ще има ред.
<h1>4</h1>
Дао е пусто,<delimiter>но използването му е неизчерпаемо.<delimiter>О бездънно,<delimiter>сякаш е праотец на всички неща.<delimiter>Притъпим ли неговите остриета,<delimiter>Освободим ли неговата хаотичност,<delimiter>Смекчим ли неговите блясъци,<delimiter>Уеднаквим ли неговите прашинки,<delimiter>О как е чисто,<delimiter>сякаш е изчезнало,<delimiter>но съществува.<delimiter>Аз не знам на кого е рожба,<delimiter>то предшествува появяването на бога.
<h1>5</h1>
Небето и Земята не притежават хуманност.<delimiter>Те се отнасят към всички неща<delimiter>като към жертвено куче,<delimiter>направено от слама.<delimiter>Мъдрецът не притежава хуманност.<delimiter>Той се отнася към всички хора<delimiter>като към жертвено куче,<delimiter>направено от слама.<delimiter>Пространството между Небето и Земята<delimiter>не е ли като<delimiter>в ковашки мех и флейта?<delimiter>Пусто и неизкривено —<delimiter>колко е по-голям тласъкът,<delimiter>толкова е по-силен дъха.<delimiter>Който много говори,<delimiter>стига до задънка.<delimiter>По-добре е да има мяра.
<h1>6</h1>
Безсмъртната пустота<delimiter>се нарича<delimiter>най-дълбока самка.<delimiter>Вратата на най-дълбоката самка<delimiter>се нарича<delimiter>корен на Небето и Земята.<delimiter>Тя е вечна като съществуване<delimiter>и действува без усилие.
<h1>7</h1>
Небето и Земята са дълговечни.<delimiter>Ако Небето и Земята са дълговечни,<delimiter>то е защото не съществуват за себе си,<delimiter>затова могат да бъдат дълговечни.<delimiter>Ето защо мъдрецът<delimiter>като се поставя зад другите,<delimiter>излиза пред тях;<delimiter>като пренебрегва живота си,<delimiter>го запазва.<delimiter>Не се ли осъществява личният му интерес<delimiter>тъкмо защото няма личен интерес?
<h1>8</h1>
Висшата добродетел е като водата<delimiter>Водата допринася полза на всички неща,<delimiter>но не се бори с тях.<delimiter>Тя се стреми към (ниските) места,<delimiter>които хората презират.<delimiter>Ето защо прилича на Дао.<delimiter>(Принципът на мъдреца е:)<delimiter>Животът да следва земята.<delimiter>Сърцето да следва дълбочината.<delimiter>Благотворителността да следва жен.<delimiter>Думите да следват искреността.<delimiter>Управлението да следва спокойствието.<delimiter>Делото да следва умението.<delimiter>Постъпките да следват времето.<delimiter>Именно защото (мъдрецът) не се бори,<delimiter>затова е непогрешим.
<h1>9</h1>
Който взема препълнен (съд),<delimiter>по-добре е да не го взема.<delimiter>Който преостря върха,<delimiter>не може да го запази дълго.<delimiter>Пълна зала със злато и яспис,<delimiter>никой не може да опази.<delimiter>Който се гордее с богатство и почести,<delimiter>сее семето на своето падение.<delimiter>Завършиш ли своето дело, (колкото и да е велико),<delimiter>оттегли се.<delimiter>Това е закон<delimiter>на естественото Дао.
<h1>10</h1>
Ако душата и тялото се слеят в едно,<delimiter>възможно ли е да не се разделят?<delimiter>Ако съсредоточаващ „Ци“ и се мек,<delimiter>възможно ли е да си като детето?<delimiter>Ако съзерцанието е чисто и дълбоко,<delimiter>възможно ли е без грешка?<delimiter>Да се обича народът и управлява държавата<delimiter>възможно ли е без мъдруване?<delimiter>Да отваряш и затваряш небесната врата<delimiter>възможно ли е без самка?<delimiter>При разбирането на всичко това<delimiter>възможно ли е бездействието?<delimiter>Да раждаш и да отглеждаш,<delimiter>Да създаваш, но да не присвояваш,<delimiter>Да действуваш, без да бъдеш самонадеян,<delimiter>Да управляваш, но да не подчиняваш —<delimiter>Това се нарича най-дълбоко Дъ.
<h1>11</h1>
Тридесет спици обхващат главината;<delimiter>в нейната вътрешна празнота<delimiter>е полезността на колелото.<delimiter>От глината правят прибори;<delimiter>в тяхната вътрешна празнота<delimiter>е пригодността на съда.<delimiter>На дома пробиват врати и прозорци,<delimiter>в неговата вътрешна празнота<delimiter>е полезността на стаята.<delimiter>Ето защо<delimiter>битието е полезно,<delimiter>небитието — пригодно.
<h1>12</h1>
Многото цветове<delimiter>заслепяват зрението.<delimiter>Многото тонове<delimiter>заглушават слуха.<delimiter>Многото подправки<delimiter>развалят вкуса.<delimiter>Бързата езда и ловът<delimiter>вълнуват сърцето.<delimiter>Скъпоценните неща<delimiter>карат човека да краде.<delimiter>Ето защо Мъдрецът иска стомаха му да бъде сит,<delimiter>а не очите му да гледат красота.<delimiter>Той се отказва от последното<delimiter>и придобива първото.
<h1>13</h1>
„Славата и позора са подобни на страха.“<delimiter>„Скъпоценното и страшното са подобни на тялото.“<delimiter>Какво значи:<delimiter>„Славата и позора са подобни на страха?“<delimiter>Който получава слава отгоре,<delimiter>когато я получава, се страхува,<delimiter>когато я загуби, също се страхува.<delimiter>Ето какво значи:<delimiter>„Славата и позора са подобни на страха“.<delimiter>Какво значи:<delimiter>„Скъпоценното и страшното са подобни на тялото?“<delimiter>Аз съм много страхлив,<delimiter>защото имам тяло,<delimiter>ако нямах тяло,<delimiter>от какво да се страхувам?<delimiter>Ето защо,<delimiter>който скъпи Поднебесната като своето тяло,<delimiter>може да му се даде царството;<delimiter>който обича Поднебесната като самия себе си,<delimiter>той е достоен да я управлява.<delimiter>
<h1>14</h1>
Гледам го,<delimiter>а не го виждам,<delimiter>затова го наричам<delimiter>невидимо. Слушам го,<delimiter>а не го чувам,<delimiter>затова го наричам<delimiter>беззвучно. Пипам го<delimiter>а не го улавям,<delimiter>затова го наричам<delimiter>мъничко.<delimiter>За тези трите<delimiter>не може да се пита по-нататък,<delimiter>защото се сливат в едно.<delimiter>Неговата горна страна<delimiter>е неосветена.<delimiter>Неговата долна страна<delimiter>е незатъмнена.<delimiter>То е безкрайно<delimiter>и не може да се назове,<delimiter>връща се към непредметността.<delimiter>Наричам го<delimiter>форма на безформеното<delimiter>образ на непредметното.<delimiter>Ето защо,<delimiter>е неясно, мъгляво<delimiter>срещам го,<delimiter>а не му виждам лицето.<delimiter>Следвам го,<delimiter>а не му виждам гърба.<delimiter>Който се придържа<delimiter>към древното Дао<delimiter>и контролира сегашното битие,<delimiter>може да познае<delimiter>древното начало.<delimiter>Това се нарича<delimiter>закон на Дао.
<h1>15</h1>
В древността способният да бъде образован<delimiter>е бил дълбок и обширен,<delimiter>дълбок до непонятност.<delimiter>Доколкото е бил непонятен,<delimiter>принуден съм да му дам образ;<delimiter>Внимателен,<delimiter>сякаш преминава река по тънък лед;<delimiter>Бдителен,<delimiter>сякаш съседите му го заплашват;<delimiter>Въздържан<delimiter>като гост;<delimiter>Разливащ се<delimiter>като топящ се лед;<delimiter>Естествен<delimiter>като неодялано дърво;<delimiter>Широк<delimiter>като долината;<delimiter>Непроницателен<delimiter>като мътната вода.<delimiter>Кой може да спре мътното?<delimiter>Покоят постоянно го избистря.<delimiter>Кой може да задържи покоя?<delimiter>Движението постоянно го нарушава.<delimiter>Който съблюдава Дао,<delimiter>не желае излишък.<delimiter>Именно защото няма излишък,<delimiter>може с малко —<delimiter>не създава ново.<delimiter>
<h1>16</h1>
Ще доведа пустотата (на сърцето) докрай.<delimiter>Ще запазя пълно спокойствие.<delimiter>Нещата се развиват.<delimiter>Аз виждам техния кръговъртеж.<delimiter>Всички неща разцъфтяват<delimiter>и се връщат към своето начало.<delimiter>Възвръщането към началото<delimiter>се нарича спокойствие.<delimiter>Спокойствието<delimiter>се нарича възвръщане към живота.<delimiter>Възвръщането към живота<delimiter>се нарича постоянно.<delimiter>Знанието на постоянното<delimiter>се нарича просветеност.<delimiter>Който не знае постоянното,<delimiter>постъпва безразсъдно —<delimiter>неблагополучно.<delimiter>Който знае постоянното,<delimiter>е всеобхватен.<delimiter>Всеобхватният<delimiter>е справедлив.<delimiter>Справедливият<delimiter>става господар.<delimiter>Господарят<delimiter>следва Небето.<delimiter>Небето<delimiter>следва Дао.<delimiter>Дао е вечно<delimiter>(за такъв господар)<delimiter>до края на живота<delimiter>няма опасност.<delimiter>
<h1>17</h1>
За най-добрите древни владетели<delimiter>хората са знаели само, че съществуват.<delimiter>По-късно<delimiter>са ги обичали и възхвалявали.<delimiter>След това<delimiter>се страхували от тях.<delimiter>Още по-късно<delimiter>ги презирали.<delimiter>Когато се ограничава доверието,<delimiter>цари недоверието.<delimiter>Който е загрижен<delimiter>и скъп на думите,<delimiter>завършва делото с успех.<delimiter>Народът казва:<delimiter>„По начало аз съм естествен.“<delimiter>
<h1>18</h1>
Когато напуснаха великото Дао,<delimiter>появиха се „Жен“ и „И“.<delimiter>Когато се появи мъдруването<delimiter>възникна великото лицемерие.<delimiter>Когато възникна раздорът в семейството,<delimiter>появиха се „Сяо“ и „Цъ“.<delimiter>Когато зацари смутът в държавата,<delimiter>появиха се верните слуги.
<h1>19</h1>
Ако се отстрани мъдруването,<delimiter>народът ще има стократна полза.<delimiter>Ако се отстрани „Жен“ и „И“<delimiter>народът ще се върне към „Сяо“ и „Цъ“.<delimiter>Ако се отстранят хитростта и алчността,<delimiter>крадците и разбойниците ще изчезнат.<delimiter>Тези трите<delimiter>са от недостатъчни знания.<delimiter>Ето защо хората трябва да се научат:<delimiter>да бъдат прости и скромни,<delimiter>да ограничават личното<delimiter>и да потискат страстите.<delimiter>
<h1>20</h1>
Ако се отстрани „учеността“.<delimiter>няма да има печал.<delimiter>Каква е разликата между<delimiter>„да“ и „не“?<delimiter>Каква е разликата между<delimiter>доброто и злото?<delimiter>Онова, от което хората се страхуват<delimiter>не могат да не се страхуват.<delimiter>Колко се е отдалечил (светът).<delimiter>Кога ли ще се спре?<delimiter>Всички хора са радостни,<delimiter>сякаш присъствуват на обредно угощение,<delimiter>сякаш празнуват настъпването на пролетта.<delimiter>Само аз съм спокоен —<delimiter>без предвестие,<delimiter>подобен на бебето,<delimiter>още неумеещо да се смее,<delimiter>без цел като бездомник.<delimiter>Всички хора имат излишък,<delimiter>само аз съм сякаш изключен<delimiter>със сърце на глупав човек —<delimiter>непонятен.<delimiter>Всички хора са пълни със светлина,<delimiter>само аз съм потънал в мрак.<delimiter>Всички хора са изпитателни,<delimiter>само аз съм великодушен —<delimiter>необятен като морето,<delimiter>безпределен като вятъра.<delimiter>Всички хора имат способност<delimiter>само аз приличам на глупавия<delimiter>само аз се отличавам от другите<delimiter>ценя майката хранителница.
<h1>21</h1>
Съдържанието на великото Дъ<delimiter>се подчинява само на Дао.<delimiter>Дао е вещ неясна, мъглява.<delimiter>О неясно, о мъгляво,<delimiter>в тебе има образи.<delimiter>О мъгляво, о неясно,<delimiter>в тебе има вещи.<delimiter>О далечно, о бездънно,<delimiter>в тебе има Ци.<delimiter>Ци са най-конкретни,<delimiter>съвършено достоверни.<delimiter>От древността до днес<delimiter>неговото име не е изчезнало.<delimiter>Чрез него<delimiter>знам началото на нещата.<delimiter>Откъде аз знам<delimiter>началото на всички неща?<delimiter>Благодарение на него.
<h1>22</h1>
Извива ли се,<delimiter>запазва се цяло.<delimiter>Кривото<delimiter>се изправя.<delimiter>Празното<delimiter>се напълва.<delimiter>Вехтото<delimiter>се обновява.<delimiter>Който няма,<delimiter>получава.<delimiter>Който има,<delimiter>се заблуждава.<delimiter>Ето защо<delimiter>Мъдрецът обхваща единството<delimiter>и служи за пример в Поднебесната.<delimiter>Не се самопредставя,<delimiter>затова блести.<delimiter>Не се хвали,<delimiter>затова е прославен.<delimiter>Не напада,<delimiter>затова има успех.<delimiter>Не се гордее,<delimiter>затова е старшина.<delimiter>Не се бори,<delimiter>затова е непобедим в Поднебесната.<delimiter>В древността казвали:<delimiter>„Извива ли се<delimiter>запазва се цяло“.<delimiter>Нима това са празни думи<delimiter>наистина запазва се цяло.
<h1>23</h1>
Природата си служи с малко думи.<delimiter>Ето защо<delimiter>Вихърът<delimiter>не духа цяла сутрин.<delimiter>Поройният дъжд<delimiter>не вали цял ден. Кой прави това?<delimiter>Небето и Земята.<delimiter>Ако Небето и Земята<delimiter>не могат да говорят дълго,<delimiter>какво да се каже за човека?<delimiter>Ето защо,<delimiter>Който следва Дао,<delimiter>е тъждествен на Дао.<delimiter>Който следва Дъ,<delimiter>е тъждествен на Дъ,<delimiter>Който напуска Дао<delimiter>е тъждествен на напускането.<delimiter>Който е тъждествен на Дзо,<delimiter>възприема Дао с радост.<delimiter>Който е тъждествен на Дъ,<delimiter>възприема Дъ с радост.<delimiter>Който е тъждествен на напускането,<delimiter>възприема напускането с радост.<delimiter>При ограниченото доверие<delimiter>имаме недоверие.
<h1>24</h1>
Който се е повдигнал на пръсти,<delimiter>не може дълго да стои.<delimiter>Който прави големи крачки,<delimiter>не може дълго да върви.<delimiter>Който се уповава само на своите очи<delimiter>недовижда.<delimiter>Който се самопредставя,<delimiter>не блести.<delimiter>Който се хвали,<delimiter>не се прославя.<delimiter>Който напада,<delimiter>няма успех.<delimiter>Който се гордее,<delimiter>не може да е старши.<delimiter>Въз основа на Дао,<delimiter>това се нарича остатък от ядене,<delimiter>ненужно поведение.<delimiter>Всички се отвращават от него.<delimiter>Ето защо,<delimiter>Който има Дао,<delimiter>не постъпва така.
<h1>25</h1>
Преди възникването<delimiter>на Небето и Земята<delimiter>има вещ хаотична.<delimiter>О спокойна, о пустинна,<delimiter>единствено неизменна,<delimiter>циркулираща безспир.<delimiter>Може да се счита<delimiter>майка на Поднебесната.<delimiter>Аз не зная нейното име.<delimiter>Ще я нарека Дао.<delimiter>По принуда ще я нарека велико.<delimiter>Великото<delimiter>ще нарека отминаващо.<delimiter>Отминаващото<delimiter>ще нарека далечно.<delimiter>Далечното<delimiter>ще нарека възвръщащо се.<delimiter>Ето защо (казват:)<delimiter>Дао е велико;<delimiter>Небето е велико;<delimiter>Земята е велика;<delimiter>Човекът е велик. В света има четири величия<delimiter>и човекът е едно от тях.<delimiter>Човекът следва Земята,<delimiter>Земята следва Небето,<delimiter>Небето следва Дао,<delimiter>Дао следва естествеността.
<h1>26</h1>
Тежкото е основа на лекото.<delimiter>Във вълнението главно е спокойствието.<delimiter>Ето защо Мъдрецът ходи цял ден —<delimiter>не се отделя от обоза.<delimiter>Макар и да вижда прелести,<delimiter>не се пристрастява към тях.<delimiter>Напразно владетелят<delimiter>на десет хиляди колесници,<delimiter>зает със себе си<delimiter>леко гледа на Поднебесната.<delimiter>Лекомислието разрушава основата.<delimiter>Нетърпеливостта погубва управителя.
<h1>27</h1>
Който умее да ходи,<delimiter>не оставя следи.<delimiter>Който умее да говори,<delimiter>не прави грешки.<delimiter>Който умее да смята<delimiter>не употребява сметало.<delimiter>Който умее да затваря,<delimiter>не употребява мандало,<delimiter>но да се отвори е невъзможно.<delimiter>Който умее да завързва,<delimiter>не употребява въже.<delimiter>но да се отвърже е невъзможно.<delimiter>Мъдрецът винаги е способен да спаси човека,<delimiter>ето защо за него няма ненужен човек.<delimiter>Той винаги е способен да спаси вещта,<delimiter>ето защо за него няма ненужна вещ.<delimiter>Това се нарича просветеност.<delimiter>Ето защо<delimiter>добрият е учител на лошия,<delimiter>а лошият е негов спасителен обект.<delimiter>Ако лошият не цени своя учител<delimiter>и добрият не обича своя обект,<delimiter>макар и да се считат за умни —<delimiter>са глупави.<delimiter>Това се нарича дълбока тайна.
<h1>28</h1>
Който знае своята сила,<delimiter>но сдържа слабостта си,<delimiter>е планински ручей в Поднебесната.<delimiter>Който е планински ручей в Поднебесната,<delimiter>не се отклонява от постоянното Дъ,<delimiter>връща се към състоянието на детето.<delimiter>Който знае своя блясък,<delimiter>но се държи скромно,<delimiter>е за пример в Поднебесната,<delimiter>не се отклонява от постоянното Дъ,<delimiter>връща се към безначалното.<delimiter>Който знае своята слава,<delimiter>но не се удостоява,<delimiter>е пролом в Поднебесната.<delimiter>Който е пролом в Поднебесната,<delimiter>постига постоянното Дъ,<delimiter>връща се към простото.<delimiter>Разпадне ли се простото<delimiter>превръща се в предмети,<delimiter>Мъдрецът го използва<delimiter>и става ръководител.<delimiter>Ето защо<delimiter>великият порядък не се нарушава.
<h1>29</h1>
Който мисли да завладее<delimiter>Поднебесната със сила<delimiter>аз виждам — няма да успее.<delimiter>Поднебесната е тайнствен съд.<delimiter>Тя не може да се завладява.<delimiter>Който се опита,<delimiter>ще претърпи поражение.<delimiter>Който я държи,<delimiter>ще я загуби.<delimiter>Ето защо<delimiter>Едни идват,<delimiter>други следват.<delimiter>Едни лъхат,<delimiter>други духат.<delimiter>Едни укрепват,<delimiter>други слабеят.<delimiter>Едни се създават,<delimiter>други се разрушават.<delimiter>Ето защо<delimiter>мъдрецът се отказва<delimiter>от свръхмерното,<delimiter>прекаленото<delimiter>и крайното.<delimiter>Ето защо великият мъж<delimiter>взема същественото;<delimiter>и отхвърля несъщественото,<delimiter>взема плода<delimiter>и отхвърля цвета.<delimiter>Той предпочита първото<delimiter>и се отказва от второто.
<h1>30</h1>
Който е държавен глава посредством Дао,<delimiter>не използва военната сила на Поднебесната,<delimiter>защото<delimiter>тя може да се обърне срещу него.<delimiter>Където е пребивавала войска,<delimiter>там растат тръни. След големи войни<delimiter>настъпват гладни години.<delimiter>Добрият пълководец —<delimiter>Побеждава<delimiter>и толкоз.<delimiter>Той не смее<delimiter>да прилага насилието.<delimiter>Побеждава<delimiter>и не се гордее.<delimiter>Побеждава<delimiter>и не се хвали.<delimiter>Побеждава<delimiter>и не се величае.<delimiter>Побеждава<delimiter>и не насилва.<delimiter>Побеждава<delimiter>и толкоз.<delimiter>Веществото достигне ли разцвет на силите си —<delimiter>остарява. Това се нарича нарушение на Дао.<delimiter>Нарушителят на Дао<delimiter>Преждевременно загива.
<h1>31</h1>
Войната е оръдие на нещастието,<delimiter>всички я ненавиждат.<delimiter>Ето защо, който има Дао,<delimiter>не се сближава с нея.<delimiter>Почетното място<delimiter>по време на мир<delimiter>е от лявата страна на благородния,<delimiter>а по време на война — от дясната.<delimiter>Войната е оръдие на нещастието.<delimiter>Тя не е средство на благородния,<delimiter>той я води само по принуждение.<delimiter>Главното е да запазиш спокойствие.<delimiter>Ако сияеш самодоволно,<delimiter>значи радващ се на убийствата.<delimiter>Който се радва на убийствата,<delimiter>не може да завоюва съчувствие в Поднебесната.<delimiter>Радостното дело възвишава левите,<delimiter>а нещастното — десните.<delimiter>Фаланговите началници се строяват отляво,<delimiter>а пълководците стоят отдясно.<delimiter>Казват: „Устроили са траурна церемония.“<delimiter>Ако се убиват много хора,<delimiter>затова трябва да се скърби.<delimiter>Победата е устроена траурна церемония.
<h1>32</h1>
Дао е вечно безименно,<delimiter>просто.<delimiter>Макар и мъничко,<delimiter>в света никой не може да го подчини.<delimiter>Ако императорът и князете го съблюдават,<delimiter>всички неща ще се самоподчиняват.<delimiter>Когато Небето и Земята се съединят,<delimiter>пада сладка роса.<delimiter>Народът не й заповядва,<delimiter>тя сама е по равно.<delimiter>Има ли управление,<delimiter>ще има и названия.<delimiter>Доколкото има названия,<delimiter>трябва да знаеш предел.<delimiter>Който знае предела,<delimiter>може да избегне опасността.<delimiter>Всичко в света се възвръща към Дао,<delimiter>както балканските поточета<delimiter>текат към реките и моретата.
<h1>33</h1>
Който познава хората,<delimiter>е просветен.<delimiter>Който познава себе си,<delimiter>е мъдър.<delimiter>Който побеждава другите,<delimiter>е силен.<delimiter>Който побеждава себе си,<delimiter>е могъщ.<delimiter>Който знае достатъчно,<delimiter>е богат.<delimiter>Който действува упорито,<delimiter>е волеви.<delimiter>Който не се самопогубва,<delimiter>е дълговечен.<delimiter>Който умре,<delimiter>но не го забравят,<delimiter>е безсмъртен.
<h1>34</h1>
Великото Дао е разлято.<delimiter>То е наляво и надясно.<delimiter>Всички неща се раждат<delimiter>благодарение на него,<delimiter>но то не им нарежда.<delimiter>То извършва подвизи,<delimiter>но не се слави.<delimiter>То отглежда нещата,<delimiter>но господар не им става.<delimiter>То е винаги без желания,<delimiter>може да се нарече мъничко.<delimiter>Всички неща се връщат към него,<delimiter>но то господар не им става,<delimiter>може да се нарече велико.<delimiter>То е велико,<delimiter>защото не се счита велико.
<h1>35</h1>
Хората ще се насочат към онзи,<delimiter>който овладее великия образ.<delimiter>Те ще се насочват към него<delimiter>и той няма да им вреди.<delimiter>Той ще им даде: мир,<delimiter>спокойствие,<delimiter>музика<delimiter>и храна.<delimiter>Даже пътникът ще се спре при него.<delimiter>Произнесеното Дао е прясно,<delimiter>няма вкус.<delimiter>Гледам го,<delimiter>а не го виждам.<delimiter>Слушам го,<delimiter>а не го чувам.<delimiter>Използвам го,<delimiter>а не го изчерпвам.
<h1>36</h1>
Искаш ли да го свиеш,<delimiter>трябва да го разпуснеш.<delimiter>Искаш ли да го отслабиш,<delimiter>трябва да го засилиш.<delimiter>Искаш ли да го унищожиш,<delimiter>трябва да го възвеличиш.<delimiter>Искаш ли да му отнемеш,<delimiter>трябва да му дадеш.<delimiter>Това се нарича<delimiter>дълбоко просвещение.<delimiter>Мекото побеждава твърдото.<delimiter>Слабото побеждава силното.<delimiter>Рибата не може да се отдели от реката.<delimiter>Острото оръжие на държавата<delimiter>не бива да се показва на хората.
<h1>37</h1>
Дао е вечно бездейно,<delimiter>но няма нищо<delimiter>неизправено от него.<delimiter>Ако императорът и князете го съблюдават,<delimiter>нещата ще се изменят сами по себе си.<delimiter>Те ще се изменят,<delimiter>но ако някой поиска да действува,<delimiter>аз ще го подавя<delimiter>с помощта на безименното, простото.<delimiter>Безименното, простото<delimiter>е свободно от желания.<delimiter>Нежеланието носи спокойствие<delimiter>и Поднебесната се стабилизира<delimiter>сама по себе си.
<h1>38</h1>
Който е с висше Дъ,<delimiter>неговото Дъ не е формално,<delimiter>затова има Дъ.<delimiter>Който е с низше Дъ,<delimiter>не е свободен от формална Дъ,<delimiter>затова няма Дъ.<delimiter>Който е с висше Дъ<delimiter>бездействува,<delimiter>но чрез бездействието действува.<delimiter>Който е с низше Дъ<delimiter>действува,<delimiter>но действува с напрежение.<delimiter>Който е с висше Жен,<delimiter>действува,<delimiter>но действува чрез бездействието.<delimiter>Който е с висше И,<delimiter>действува,<delimiter>но действува с напрежение.<delimiter>Който е с висше Ли,<delimiter>действува,<delimiter>но никой не му отговаря,<delimiter>той принуждава хората към почтителност.<delimiter>Ето защо<delimiter>след загубването на Дао се появи Дъ;<delimiter>след загубването на Дъ се появи Жен;<delimiter>след загубването на Жен се появи И;<delimiter>след загубване на И се появи Ли,<delimiter>Ли това е признак<delimiter>на недостатъчно доверие и преданост,<delimiter>начало на смут.<delimiter>Външното е цвят на Дао,<delimiter>начало на невежество.<delimiter>Ето защо великият мъж<delimiter>взема същественото<delimiter>и отхвърля несъщественото;<delimiter>взема плода<delimiter>и отхвърля цвета.<delimiter>Той предпочита първото<delimiter>и се отказва от второто.
<h1>39</h1>
Ето тези,<delimiter>които от древни времена<delimiter>са придобили единство:<delimiter>Небето е придобило единство,<delimiter>затова е чисто.<delimiter>Земята е придобила единство,<delimiter>затова е спокойна.<delimiter>Духът е придобил единство,<delimiter>затова е проницателен.<delimiter>Долината е придобила единство,<delimiter>затова е цветуща.<delimiter>Нещата са придобили единство,<delimiter>затова се размножават.<delimiter>Императорът и князете са придобили единство<delimiter>затова са лидери в Поднебесната.<delimiter>Ето какво създава единството.<delimiter>Ако небето е нечисто,<delimiter>вероятно ще се разкъса.<delimiter>Ако земята е неспокойна,<delimiter>вероятно ще се раздруса.<delimiter>Ако духът е непроницателен,<delimiter>вероятно ще престане да бъде.<delimiter>Ако долината не цъфти,<delimiter>вероятно ще се превърне в пустиня.<delimiter>Ако нещата не се размножават,<delimiter>вероятно ще изчезнат.<delimiter>Ако императорът и князете не са благородни<delimiter>вероятно ще ги съборят.<delimiter>Ето защо<delimiter>неблагородните са основа на благородните<delimiter>ниското е основа на високото,<delimiter>затова императорът и князете<delimiter>се самонаричат: „Гу“ „Гуа“, „Пу-гу“.<delimiter>Това не е ли незнатност —<delimiter>основа на знатността?<delimiter>Не е ли?<delimiter>Ето защо<delimiter>голямата прослава не е слава.<delimiter>Не бъди пищен като ясписа,<delimiter>а прост като камъка.
<h1>40</h1>
Противоположността е действие на Дао.<delimiter>Слабостта е функция на Дао.<delimiter>В света всички неща се раждат от битието.<delimiter>Битието се ражда от небитието.
<h1>41</h1>
Високо просветеният чуе ли за Дао<delimiter>действува съгласно с него.<delimiter>Средно просветеният чуе ли за Дао,<delimiter>ту го съхранява, ту го загубва.<delimiter>Неукият чуе ли за Дао,<delimiter>избухва в смях.<delimiter>Ако не го подхвърли на присмех<delimiter>не би било Дао.<delimiter>Ето защо съществува поговорката:<delimiter>„Светлото Дао<delimiter>прилича на тъмното.<delimiter>Настъпващото Дао<delimiter>прилича на отстъпващото.<delimiter>Висшето Дао<delimiter>прилича на ниското.<delimiter>Силно бялото<delimiter>прилича на черното.<delimiter>Обширното Дъ<delimiter>прилича на недостатъчното.<delimiter>Енергичното Дъ<delimiter>прилича на ленивото.<delimiter>Простата истина<delimiter>прилича на нейното отсъствие.<delimiter>Великият квадрат<delimiter>няма ъгъл.<delimiter>Големият съд<delimiter>дълго се прави<delimiter>Силният звук<delimiter>не се чува.<delimiter>Великият образ<delimiter>няма форма.“<delimiter>Дао е скрито — няма име.<delimiter>Само то дава помощ —<delimiter>води към съвършенство.
<h1>42</h1>
Дао ражда едно,<delimiter>едно ражда две,<delimiter>две раждат три,<delimiter>а три — всички неща.<delimiter>Всички неща<delimiter>носят със себе си Ин и Ян<delimiter>В невидимото Ци те са в хармония.<delimiter>Хората презират названията<delimiter>„Гу“, „Гуа“, „Пу-гу“.<delimiter>Но императорът и князете се самонаричат.<delimiter>Ето защо нещата<delimiter>понякога намаляват цената си.<delimiter>благодарение на което тя се увеличава;<delimiter>понякога увеличават цената си,<delimiter>благодарение на което тя се намалява.<delimiter>Хората разпространяват своето учение,<delimiter>аз също разпространявам своето учение.<delimiter>„Жестокият не умира от собствена смърт.“<delimiter>Аз ще започна своето учение с това.
<h1>43</h1>
В света най-слабото<delimiter>побеждава най-силното.<delimiter>Небитието прониква навсякъде.<delimiter>Ето защо<delimiter>аз знам ползата от бездействието.<delimiter>В света няма нищо по-добро<delimiter>от безмълвното поучение,<delimiter>от ползата на бездействието.
<h1>44</h1>
Кое ти е по-близко,<delimiter>славата или животът?<delimiter>Кое ти е по-скъпо,<delimiter>богатството или животът?<delimiter>Кое преживяваш по-силно,<delimiter>печалбата или загубата?<delimiter>Който много се скъпи,<delimiter>много ще загуби.<delimiter>Който много се запасява,<delimiter>ще претърпи тежка загуба.<delimiter>Който има мяра,<delimiter>няма неуспех.<delimiter>Който знае предел,<delimiter>не е в опасност —<delimiter>може да е дълговечен.
<h1>45</h1>
Великото съвършенство<delimiter>прилича на несъвършеното —<delimiter>използувайки го, е неизчерпаемо.<delimiter>Свръхпълното<delimiter>прилича на пустото —<delimiter>използвайки го, е непресъхваемо.<delimiter>Извънредно правото<delimiter>прилича на кривото.<delimiter>Голямото остроумие<delimiter>прилича на глупостта.<delimiter>Великият оратор<delimiter>прилича на пелтека.<delimiter>Вълнението побеждава студа.<delimiter>Покоят побеждава топлината.<delimiter>Спокойствието създава ред в Поднебесна.
<h1>46</h1>
Когато Поднебесната има Дао,<delimiter>конете торят земята.<delimiter>Когато Поднебесната няма Дао,<delimiter>военните коне се жребят в предградието.<delimiter>Няма по-голямо нещастие<delimiter>от незнанието на мяра.<delimiter>Няма по-голямо престъпление<delimiter>от стремежа за богатство.<delimiter>Ето защо,<delimiter>Който умее да бъде доволен,<delimiter>винаги е удовлетворен.
<h1>47</h1>
(Мъдрецът) познава света,<delimiter>без да излиза от вратата.<delimiter>Той вижда небесното Дао,<delimiter>без да поглежда през прозореца.<delimiter>Който повече излиза,<delimiter>по-малко знае.<delimiter>Ето защо мъдрецът<delimiter>не ходи, но знае;<delimiter>не вижда, но именува;<delimiter>не действува, но успява.
<h1>48</h1>
Който се учи всеки ден,<delimiter>умножава своите знания.<delimiter>Който служи на Дао всеки ден,<delimiter>намалява своите желания.<delimiter>Непрестанното намаляване<delimiter>достига до бездействието.<delimiter>Бездействува,<delimiter>но няма нищо неизправено от него.<delimiter>Завоеванието на Поднебесната<delimiter>винаги се осъществява чрез бездействието.<delimiter>Който действува,<delimiter>Поднебесната е извън неговата победа.
<h1>49</h1>
Мъдрецът няма собствено сърце.<delimiter>Сърцето на народа<delimiter>е сърце на мъдреца.<delimiter>Аз правя добро на добрия<delimiter>на лошия също правя добро.<delimiter>Това е то доброта,<delimiter>произтичаща от Дъ.<delimiter>Аз вярвам на искрения,<delimiter>на неискрения също вярвам.<delimiter>Това е то вяра,<delimiter>произтичаща от Дъ.<delimiter>В Поднебесната мъдрецът<delimiter>събира мнението на хората<delimiter>в своето сърце.<delimiter>Той право<delimiter>всички да приличат на пеленачето.
<h1>50</h1>
Нещата се раждат и умират.<delimiter>Три на десет отиват към живот<delimiter>и три на десет към смърт<delimiter>и още три на десет умират преждевременно.<delimiter>Защо това е така?<delimiter>Защото се стремят пресилено към живот.<delimiter>Аз съм слушал,<delimiter>че който умее да пази живота си,<delimiter>като върви по земята,<delimiter>не се натъква на носорога и тигъра,<delimiter>като влезе в бой,<delimiter>не се среща с въоръжения войник.<delimiter>Носорогът<delimiter>няма къде да забие своя рог.<delimiter>Тигърът<delimiter>няма къде да забие своите нокти.<delimiter>Войникът<delimiter>няма къде да употреби своя меч.<delimiter>Защо това е така?<delimiter>Защото е вън от смъртта.
<h1>51</h1>
Дао ражда (нещата),<delimiter>Дъ ги отглежда.<delimiter>Нещата се оформят,<delimiter>формите се завършват.<delimiter>Ето защо няма нищо,<delimiter>което да не уважава Дао<delimiter>и да не цени Дъ.<delimiter>Уважението на Дао<delimiter>и цененето на Дъ<delimiter>не са по заповед.<delimiter>Те са по начало естествени.<delimiter>Ето защо<delimiter>Дао ражда нещата,<delimiter>Дъ ги отхранва,<delimiter>отглежда,<delimiter>възпитава,<delimiter>усъвършенствува,<delimiter>прави ги зрели,<delimiter>грижи се за тях,<delimiter>защищава ги.<delimiter>Да създаваш,<delimiter>но да не присвояваш;<delimiter>Да действуваш,<delimiter>но да не се хвалиш;<delimiter>Да ръководиш,<delimiter>но да не командуваш.<delimiter>Това е то най-дълбоко Дъ.
<h1>52</h1>
В Поднебесната има начало,<delimiter>то е майка на Поднебесната.<delimiter>Когато постигнем майката,<delimiter>ще разберем нейните деца.<delimiter>Когато разберем децата,<delimiter>трябва да се върнем отново към майката.<delimiter>Така до края на живота си<delimiter>няма да бъдем в опасност.<delimiter>Който закрие своите сетива,<delimiter>който затвори своята врата,<delimiter>до края на живота си,<delimiter>няма да се безпокои.<delimiter>Който открие своите сетива,<delimiter>който потъне в своето дело,<delimiter>до края на живота си<delimiter>няма да се избави (от безпокойство).<delimiter>Виждането на ситното<delimiter>значи светлина.<delimiter>Съхраняването на слабото<delimiter>значи могъщество.<delimiter>Който използва блясъка<delimiter>и отново се връща към светлината,<delimiter>няма да си навлече беда.<delimiter>— Това значи да овладееш постоянното.
<h1>53</h1>
Ако аз имах точни знания,<delimiter>бих вървял по широкия път,<delimiter>бих се боял само от завоите.<delimiter>Широкият път е съвършено равен,<delimiter>но хората обичат пътечката.<delimiter>Блестящите дворци;<delimiter>Обрасналите с тръни поля;<delimiter>Съвсем празните хамбари;<delimiter>Обличането на разкошни дрехи;<delimiter>Носенето на остър ланец;<delimiter>Яденето до пренасита;<delimiter>Трупането на богатства<delimiter>Това са блясъци на грабежа.<delimiter>Това не е Дао.
<h1>54</h1>
Който умее да стои,<delimiter>няма да се катурне.<delimiter>Който умее да се държи,<delimiter>няма да се изтърве,<delimiter>синовете и внуците<delimiter>няма да престанат<delimiter>да му принасят жертва.<delimiter>Който усъвършенствува<delimiter>(Дъ) в себе си,<delimiter>неговото Дъ е истинско.<delimiter>Който усъвършенствува<delimiter>(Дъ) в семейството,<delimiter>неговото Дъ е изобилно.<delimiter>Който усъвършенствува<delimiter>(Дъ) в селото,<delimiter>неговото Дъ е обширно.<delimiter>Който усъвършенствува<delimiter>(Дъ) в княжеството,<delimiter>неговото Дъ е богато.<delimiter>Който усъвършенствува<delimiter>(Дъ) в Поднебесната<delimiter>неговото Дъ е всеобщо.<delimiter>Ето защо мъдрецът<delimiter>от себе си<delimiter>съди за себе си;<delimiter>от семейството<delimiter>съди за семейството;<delimiter>от селото<delimiter>съди за селото;<delimiter>от княжеството<delimiter>съди за княжеството;<delimiter>от Поднебесната<delimiter>съди за Поднебесната.<delimiter>Откъде аз знам света като такъв?<delimiter>Благодарение на това.
<h1>55</h1>
Който има съвършено Дъ,<delimiter>прилича на пеленачето.<delimiter>Отровните оси и змии<delimiter>не го хапят.<delimiter>Свирепите зверове<delimiter>не го нападат.<delimiter>Хищните птици<delimiter>не го налитат.<delimiter>Костите му са меки,<delimiter>мишците — слаби,<delimiter>но здраво държи.<delimiter>Той не знае съюза<delimiter>на двата пола,<delimiter>но действува съвършено,<delimiter>защото е пълен с Ци.<delimiter>По цял ден вика<delimiter>и не пресипва,<delimiter>защото е хармоничен.<delimiter>Знанието на хармоничността<delimiter>се нарича постоянство.<delimiter>Знанието на постоянството<delimiter>се нарича просветеност.<delimiter>Обогатяването на живота<delimiter>се нарича щастие.<delimiter>Развълнуваното сърце<delimiter>се нарича сила.<delimiter>Пълното със сила същество —<delimiter>застарява.<delimiter>Това се нарича нарушение на Дао.<delimiter>Нарушителят на Дао<delimiter>преждевременно загива.
<h1>56</h1>
Който знае,<delimiter>не говори.<delimiter>Който говори,<delimiter>не знае.<delimiter>Който закрие своите сетива,<delimiter>който затвори своята врата,<delimiter>който притъпи своето острие,<delimiter>който освободи (мисълта си) от объркване,<delimiter>който смекчи своя блясък,<delimiter>който се уеднакви с праха,<delimiter>е тъждествен на най-дълбокото.<delimiter>Ето защо<delimiter>не може да го приближиш,<delimiter>не може да го пренебрегнеш,<delimiter>не може да му помогнеш,<delimiter>не може да му навредиш,<delimiter>не може да го възвисиш,<delimiter>не може да го унизиш.<delimiter>Ето защо<delimiter>той е уважаван в Поднебесната.
<h1>57</h1>
Държавата се управлява<delimiter>със справедливост.<delimiter>Войната се води<delimiter>с хитрост.<delimiter>Завоеванието на Поднебесната<delimiter>се осъществява чрез бездействието.<delimiter>Откъде аз знам това?<delimiter>Ето откъде:<delimiter>Когато в Поднебесната<delimiter>има много ограничения,<delimiter>народът обеднява.<delimiter>Когато в народа<delimiter>има много оръжие,<delimiter>в държавата цари смут.<delimiter>Когато се увеличават<delimiter>законите и заповедите,<delimiter>броят на крадците и разбойниците расте.<delimiter>Ето защо мъдрецът казва:<delimiter>Ако аз не действувам,<delimiter>народът сам ще се изменя.<delimiter>Ако аз съм спокоен,<delimiter>народът сам ще се изправя.<delimiter>Ако аз съм пасивен,<delimiter>народът сам ще се обогатява.<delimiter>Ако аз нямам страсти,<delimiter>народът ще е простодушен.
<h1>58</h1>
Когато правителството е спокойно,<delimiter>народът е простодушен.<delimiter>Когато правителството е дейно,<delimiter>народът е нещастен.<delimiter>В нещастието живее щастие,<delimiter>в щастието се таи нещастие.<delimiter>Кой знае тяхната граница?<delimiter>Те нямат постоянство.<delimiter>Справедливостта се превръща в хитрост.<delimiter>Доброто се превръща в зло.<delimiter>Заблуждението на хората е отдавна.<delimiter>Ето защо мъдрецът е човек<delimiter>справедлив, но не отсича;<delimiter>бодлив, но не боде;<delimiter>прям, но не произволничи;<delimiter>светъл, но не блести.
<h1>59</h1>
Когато управляваш хората,<delimiter>действувай в съгласие с природата —<delimiter>няма по-добро от хамбара.<delimiter>Хамбарът — това значи<delimiter>предварителна подготовка.<delimiter>Предварителната подготовка<delimiter>означава усъвършенствуване на Дъ.<delimiter>Съвършеното Дъ<delimiter>е всепобеждаваща сила.<delimiter>Всепобеждаващата сила<delimiter>е неизчерпаема.<delimiter>С неизчерпаемата сила<delimiter>може да се овладее държавата.<delimiter>Управлението има ли<delimiter>майчинско начало,<delimiter>може да е дълговечно.<delimiter>Това се нарича:<delimiter>най-дълбок корен,<delimiter>здрава основа,<delimiter>продължаваща живота.<delimiter>Вечно съществуващо Дао.
<h1>60</h1>
Управлението на голямото княжество<delimiter>напомня пърженето на дребна риба.<delimiter>Ако Поднебесната се управлява с Дао,<delimiter>духът на умрелите не ще има значение.<delimiter>Той не само не ще има значение,<delimiter>но няма и да вреди на хората.<delimiter>Не само духът няма да вреди на хората,<delimiter>но и мъдрецът няма да им вреди.<delimiter>Тези двете не си вредят,<delimiter>защото си разменят Дъ.
<h1>61</h1>
Голямото княжество е река в низина,<delimiter>възел на Поднебесната,<delimiter>самка на Поднебесната.<delimiter>Самката винаги побеждава самеца<delimiter>със спокойствието си.<delimiter>По своето спокойствие тя стои ниско.<delimiter>Ето защо голямото княжество<delimiter>спечелва малкото княжество,<delimiter>защото се поставя по-ниско от него.<delimiter>Малкото княжество предразполага<delimiter>към себе си голямото княжество,<delimiter>защото стои по-ниско от него.<delimiter>Ето защо<delimiter>предразполагат към себе си<delimiter>или защото се поставят ниско,<delimiter>или защото са сами по себе си ниско.<delimiter>Нека голямото княжество<delimiter>не желае повече от това<delimiter>да бъдат еднакво нахранени всички,<delimiter>а малкото княжество<delimiter>не желае повече от това<delimiter>да служи на хората.<delimiter>Така и двете ще получат онова,<delimiter>което желаят.<delimiter>На голямото се пада да бъде ниско.
<h1>62</h1>
Дао е най-дълбокото на нещата,<delimiter>съкровище на добрите<delimiter>и защита на недобрите.<delimiter>Красивите думи<delimiter>могат да се произнасят публично.<delimiter>Красивите постъпки<delimiter>могат да се разпространяват сред хората.<delimiter>Защо трябва да се изоставят<delimiter>недобрите хора?<delimiter>Защо се издига император<delimiter>а се назначават трима съветници?<delimiter>Те, макар и да имат скъпоценни неща<delimiter>и колесници с по четири коня,<delimiter>по-добре е да следват Дао.<delimiter>Защо древните хора са ценели Дао?<delimiter>Не казах ли,<delimiter>че не се стремели към богатство<delimiter>и опрощавали провиненията?<delimiter>Ето защо (Дао) е съкровище на Поднебесната.
<h1>63</h1>
Действувай чрез бездействието.<delimiter>Извършвай неизвършеното.<delimiter>Вкусвай невкусеното.<delimiter>Голямото е съставено от дребното.<delimiter>Много се получава от малко.<delimiter>На ненавистта отговаряй с Дъ.<delimiter>Преодолявай трудното,<delimiter>докато е лесно.<delimiter>Осъществявай голямото,<delimiter>докато е дребно.<delimiter>В света трудното дело<delimiter>започва с лесното,<delimiter>а голямото — с малкото.<delimiter>Ето защо мъдрецът<delimiter>никога не започна велико дело<delimiter>затова извършва велики дела.<delimiter>Който лесно обещава,<delimiter>не заслужава доверие.<delimiter>Ето защо за мъдреца<delimiter>всичко изглежда трудно,<delimiter>затова няма трудности.
<h1>64</h1>
Онова, което е спокойно,<delimiter>лесно се държи.<delimiter>Онова, което още няма признак,<delimiter>лесно се планира.<delimiter>Онова, което е хрускаво,<delimiter>лесно се разтапя.<delimiter>Онова, което е ситно,<delimiter>лесно се разсейва.<delimiter>Действието започва с онова,<delimiter>което още не е.<delimiter>Редът се въвежда,<delimiter>докато още няма смут.<delimiter>Голямото дърво<delimiter>израства от малкото.<delimiter>Десетоетажната кула<delimiter>започва от първата тухла.<delimiter>Изминаването на хилядите Ли<delimiter>започва от първата стъпка.<delimiter>Който действува,<delimiter>няма успех.<delimiter>Който държи,<delimiter>губи.<delimiter>Ето защо<delimiter>мъдрецът не действува,<delimiter>затова няма поражение,<delimiter>не държи,<delimiter>затова не губи.<delimiter>Който бърза в работата си<delimiter>се проваля до самия си успех.<delimiter>Който е внимателен<delimiter>в края на работата си,<delimiter>както в началото й —<delimiter>успява.<delimiter>Ето защо мъдрецът<delimiter>желае нежеланието,<delimiter>не цени трудно придобитите неща,<delimiter>учи онова,<delimiter>което още не се е научило,<delimiter>върви по онзи път,<delimiter>по който са минали другите,<delimiter>поддържа естествеността на нещата<delimiter>и не се осмелява да действува.
<h1>65</h1>
В древността<delimiter>способният да следва Дао<delimiter>не просвещавал народа,<delimiter>държал го в невежество.<delimiter>Народът се управлява трудно,<delimiter>защото много знае.<delimiter>Ето защо<delimiter>управлението на държавата с мъдруване<delimiter>е нещастие за държавата,<delimiter>управлението на държавата без мъдруване<delimiter>е щастие за държавата.<delimiter>Който знае тези двете,<delimiter>знае един принцип.<delimiter>Знанието на този принцип<delimiter>се нарича най-дълбоко Дъ.<delimiter>Най дълбокото Дъ е<delimiter>и дълбоко,<delimiter>и далечно,<delimiter>и противоположно на всички неща.<delimiter>Който го следва.<delimiter>ще постигне велико благополучие.
<h1>66</h1>
Реките и моретата<delimiter>господствуват над долините,<delimiter>защото са разположени ниско.<delimiter>Ето защо господствуват над долините.<delimiter>Който иска да се издигне над хората,<delimiter>трябва да се постави по-ниско от тях.<delimiter>Който иска да бъде пред хората,<delimiter>трябва да се поставя зад тях.<delimiter>Ето защо мъдрецът<delimiter>стои над хората,<delimiter>но не им тежи,<delimiter>намира се пред тях,<delimiter>но не им вреди.<delimiter>Ето защо хората го издигат с радост<delimiter>и той не им досажда.<delimiter>Понеже не се бори<delimiter>в Поднебесната, никой не може да го победи.
<h1>67</h1>
Всички хора казват,<delimiter>че моето Дао е велико<delimiter>и не прилича на нищо.<delimiter>То не прилича на нищо,<delimiter>именно защото е велико.<delimiter>Ако то прилича на нещо,<delimiter>отдавна би станало нищожно.<delimiter>Аз имам три съкровища,<delimiter>към които се придържам:<delimiter>първото е човеколюбие,<delimiter>второто — пестеливост,<delimiter>третото — да не вървя пред другите.<delimiter>Аз съм човеколюбив,<delimiter>затова мога да бъда храбър.<delimiter>Аз съм пестелив,<delimiter>затова мога да бъда щедър.<delimiter>Аз не вървя пред другите,<delimiter>затова мога да бъда ръководител.<delimiter>Днес,<delimiter>който е храбър,<delimiter>без да е човеколюбив,<delimiter>който е щедър,<delimiter>без да е пестелив,<delimiter>който върви пред другите,<delimiter>без да е отстъпчив<delimiter>загива.<delimiter>Във войната побеждава онзи,<delimiter>който е човеколюбив<delimiter>Неговата отбрана е здрава.<delimiter>Естествеността го спасява<delimiter>Човеколюбието го охранява.
<h1>68</h1>
Способният пълководец<delimiter>не е насилник.<delimiter>Способният воин<delimiter>не се гневи.<delimiter>Способният да побеждава,<delimiter>не напада.<delimiter>Способният да използва хората<delimiter>се поставя ниско.<delimiter>Това се нарича Дъ,<delimiter>избягващо боя.<delimiter>Това се нарича сила<delimiter>използваща хората.<delimiter>Това значи да следваш природата<delimiter>и древното начало.
<h1>69</h1>
Военното изкуство гласи:<delimiter>аз не смея да нападам,<delimiter>но съм длъжен да се защищавам;<delimiter>аз не смея да настъпя нито един Цун,<delimiter>но съм длъжен да отстъпя един Чъ.<delimiter>Това значи<delimiter>действие чрез бездействие,<delimiter>отстъпление с неоковани ръце,<delimiter>отблъскване без противник,<delimiter>задържане без войници.<delimiter>Няма по-голямо нещастие<delimiter>от недооценяването на врага.<delimiter>Недооценяването на врага<delimiter>е почти загуба на моите съкровища.<delimiter>Ето защо<delimiter>от противопоставените войски<delimiter>побеждава онази, която скърби.
<h1>70</h1>
Моите думи лесно се разбират<delimiter>и лесно се осъществяват,<delimiter>но хората не могат да ги разберат<delimiter>и не могат да ги осъществят.<delimiter>В думите е началото,<delimiter>в делата — главното.<delimiter>Поради липсата на знания<delimiter>хората не могат да ме разберат.<delimiter>Колкото по-малко ме разбират,<delimiter>толкова по-скъпоценен съм.<delimiter>Ето защо мъдрецът<delimiter>се облича в груба дреха,<delimiter>но в себе си носи яспис.
<h1>71</h1>
Който знае, че не знае,<delimiter>е възвишен.<delimiter>Който не знае, че не знае,<delimiter>е болен.<delimiter>Който взема болестта за болест,<delimiter>не е болен.<delimiter>Мъдрецът не е болен,<delimiter>защото взема болестта за болест.<delimiter>Ето защо не е болен.
<h1>72</h1>
Когато народът<delimiter>не се бои от властта,<delimiter>придобива голяма власт.<delimiter>Не стеснявайте жилищата му.<delimiter>Не угнетявайте живота му.<delimiter>Който не угнетява<delimiter>не ще бъде угнетен.<delimiter>Ето защо мъдрецът познава себе си,<delimiter>но не се показва;<delimiter>обича себе си,<delimiter>но не се възвишава.<delimiter>Ето защо се отказва от последното<delimiter>и придобива първото.
<h1>73</h1>
Който е безумно храбър,<delimiter>загива.<delimiter>Който е разумно храбър,<delimiter>живее.<delimiter>От тези двете<delimiter>едното е полезно,<delimiter>другото — вредно.<delimiter>Кой знае причината на онова,<delimiter>което се ненавижда по природа?<delimiter>Ето защо мъдрецът също се затруднява<delimiter>(да обясни).<delimiter>Небесното Дао<delimiter>не се бори,<delimiter>но е способно да побеждава;<delimiter>не говори,<delimiter>но е способно да отговаря;<delimiter>не го канят,<delimiter>но то само идва;<delimiter>забавя се,<delimiter>но е способно да планира (нещата).<delimiter>Небесната мрежа е рядка,<delimiter>но нищо не пропуща.
<h1>74</h1>
Ако хората не се боят от смъртта,<delimiter>защо се заплашват със смърт?<delimiter>Ако наистина<delimiter>хората се страхуват от смъртта,<delimiter>ония, които внасят смут,<delimiter>аз ще ги заловя и убия.<delimiter>Често палачът се самоубива.<delimiter>Да влезеш в ролята на палача,<delimiter>значи да замениш великия майстор.<delimiter>Който заменя великия майстор,<delimiter>рядко не отрязва собствените си ръце.
<h1>75</h1>
Народът гладува,<delimiter>защото са му големи данъците.<delimiter>Ето защо гладува.<delimiter>Народът се управлява трудно,<delimiter>защото са му дейни управителите.<delimiter>Ето защо се управлява трудно.<delimiter>Народът не скъпи живота си,<delimiter>защото управителите му искат<delimiter>да живеят охолно.<delimiter>Ето защо не скъпи живота си.<delimiter>Който пренебрегва своя живот,<delimiter>по-мъдро цени живота.
<h1>76</h1>
Човекът,<delimiter>когато се ражда,<delimiter>е нежен и слаб,<delimiter>а когато умира,<delimiter>е твърд и сух.<delimiter>Нещата,<delimiter>когато се раждат,<delimiter>са слаби и крехки,<delimiter>а когато умират,<delimiter>са сухи и твърди.<delimiter>Ето защо<delimiter>твърдото и сухото<delimiter>отива към смъртта,<delimiter>а нежното и слабото<delimiter>отива към живота.<delimiter>Ето защо<delimiter>негъвкавата войска губи боя.<delimiter>Твърдото дърво се прекършва.<delimiter>На голямото и силното<delimiter>мястото е долу.<delimiter>На нежното и слабото<delimiter>мястото е горе.
<h1>77</h1>
Небесното Дао<delimiter>не е ли като обтегнатия лък.<delimiter>Връхната му част е снижена,<delimiter>а ниската му — възвишена.<delimiter>Излишното се съкращава,<delimiter>достатъчното се допълва.<delimiter>Небесното Дао<delimiter>отнема от богатите<delimiter>и дава на бедните.<delimiter>Човешкото Дао<delimiter>наопаки.<delimiter>То отнема от бедните<delimiter>и дава на богатите.<delimiter>Кой може да предаде<delimiter>излишното на другите?<delimiter>Само онзи,<delimiter>който има Дао.<delimiter>Ето защо мъдрецът<delimiter>действува, но не е самонадеян;<delimiter>завършва с успех, но не се хвали,<delimiter>не желае да се показва мъдър.
<h1>78</h1>
В света няма нищо<delimiter>по-меко, по-нежно<delimiter>от водата.<delimiter>Тя е непобедима.<delimiter>Тя няма равно на себе си.<delimiter>Слабото побеждава силното.<delimiter>Мекото побеждава твърдото,<delimiter>Всички знаят това,<delimiter>но не могат да го осъществят.<delimiter>Ето защо мъдрецът казва:<delimiter>„Който приеме върху себе си<delimiter>унижението на държавата,<delimiter>е господар на държавата.<delimiter>Който приеме върху себе си<delimiter>нещастието на държавата,<delimiter>е властител на Поднебесната.<delimiter>Откровените думи.<delimiter>приличат на неоткровените.“
<h1>79</h1>
След голямата омраза<delimiter>обезателно остава нещо от нея.<delimiter>Нима спокойствието може да се счита за хубаво?<delimiter>Ето защо мъдрецът<delimiter>държи на договора<delimiter>и не укорява хората.<delimiter>Който има Дъ,<delimiter>държи на договора.<delimiter>Който няма Дъ,<delimiter>го нарушава.<delimiter>Небесното Дао няма роднина,<delimiter>то винаги е на страната на добрите.
<h1>80</h1>
Нека държавата да е малка,<delimiter>а народа — разреден,<delimiter>даже и да има повече оръжие<delimiter>да не го употребява.<delimiter>Нека да се направи<delimiter>хората да не рискуват живота си,<delimiter>да не се скитат надалече,<delimiter>даже и да имат лодки и коли<delimiter>да не ги използват;<delimiter>даже и да имат въоръжена войска<delimiter>да не я извеждат.<delimiter>Нека да се направи<delimiter>хората отново да връзват възли,<delimiter>да имат вкусна храна,<delimiter>прекрасно облекло,<delimiter>спокойно жилище<delimiter>и радостен живот.<delimiter>Нека да се направи<delimiter>съседните държави<delimiter>взаимно да се гледат,<delimiter>взаимно да си слушат<delimiter>пеенето на петлите<delimiter>и лаенето на кучетата.<delimiter>Хората да не се скитат<delimiter>от едно на друго място<delimiter>до края на живота си.
<h1>81</h1>
Правдивите думи<delimiter>не са красиви.<delimiter>Красивите думи<delimiter>не са правдиви<delimiter>Добрият<delimiter>не е красноречив<delimiter>Красноречивият<delimiter>не е добър.<delimiter>Знаещият<delimiter>не е всезнаещ.<delimiter>Всезнаещият<delimiter>не е знаещ.<delimiter>Мъдрецът не се запасява,<delimiter>но колкото повече прави за другите,<delimiter>толкова повече забогатява;<delimiter>колкото повече дава на другите,<delimiter>толкова повече има.<delimiter>Небесното Дао<delimiter>допринася полза на всички неща,<delimiter>но не им вреди.<delimiter>Дао на мъдреца е:<delimiter>действувай, но не отнемай.