Lao-tse
<h1>Tao Te Ching</h1><delimiter>Piao Yu-suen
<h1>1</h1>
Det Tao, som kan defineres, er ikke det absolutte Tao.<delimiter>Det navn, som kan udtales, er ikke det evige navn.<delimiter>Det, som er uden navn, er fader til himmel og jord.<delimiter>Det, som kan nævnes, er moder til alle ting.<delimiter>Den, som ikke søger, kan se det skjulte.<delimiter>Den, som søger, ser kun det synlige.<delimiter>Disse to ting udspringer af samme kilde, men er forskellige af navn.<delimiter>Tilsammen udgør de mørket,<delimiter>Mørke inden i mørke.<delimiter>Porten til alle gåder.
<h1>2</h1>
Alle kan se, at det smukke er smukt, fordi der også findes grimhed.<delimiter>Alle ved, at det gode er godt, fordi der også findes ondskab.<delimiter>»At være» og »ikke at være» opstår på samme tid.<delimiter>Det svære og det lette definerer hinanden.<delimiter>Det samme gør langt og kort.<delimiter>Højt og lavt.<delimiter>Lyd og stilhed.<delimiter>Tid og rum.<delimiter>Derfor går den vise om uden at udrette noget og lærer uden ord.<delimiter>Tingene kommer og går uden ophør, de frembringer uden at besidde,<delimiter>arbejder uden at kræve løn.<delimiter>Arbejde udføres og glemmes.<delimiter>Derfor varer det evigt.
<h1>3</h1>
Ved ikke at ophøje dygtige folk undgår man diskussion.<delimiter>Ved ikke at se efter ophidsende ting undgår man uro i hjertet.<delimiter>Den vise hersker derfor ved at tømme sindet og fylde maven,<delimiter>ved at slække på ambitionerne og styrke knoglerne.<delimiter>Hvis folk mangler kundskab og behov,<delimiter>vil de snedige ikke prøve at »forbedre» dem.<delimiter>Hvis intet ændres, vil alt være godt.
<h1>4</h1>
Tao er en tom beholder.<delimiter>Det fyldes, men bliver aldrig fuldt.<delimiter>Et uendeligt dyb, kilde til alle ting.<delimiter>Det afrunder det skarpe, løser det knyttede,<delimiter>dæmper det skinnende og går i ét med støvet.<delimiter>Skjult i dybet, men evigt til stede.<delimiter>Jeg ved ikke, hvorfra det stammer.<delimiter>Det er ældre end tiden.
<h1>5</h1>
Himmel og jord kender ikke til forskelsbehandling.<delimiter>De behandler alt og alle som legetøj.<delimiter>Heller ikke den vise gør forskel.<delimiter>Han omfatter alt og alle med ærbødighed.<delimiter>Rummet mellem himmel og jord er som en blæsebælg.<delimiter>Dens udseende skifter, men ikke formen.<delimiter>Jo mere den bevæger sig, jo mere udretter den.<delimiter>Jo flere ord, man udgyder, jo mere taber man vejret.<delimiter>Det er bedst at holde fast ved det centrale.
<h1>6</h1>
Taos rige væld tømmes aldrig.<delimiter>Det er kvinden, urmoderen.<delimiter>Hendes skjulte skød er himlens og jordens port.<delimiter>Det er som et slør, der lige anes.<delimiter>Brug det, det vil aldrig svigte!
<h1>7</h1>
Himmel og jord er evige.<delimiter>Hvorfor er himmel og jord evige?<delimiter>De er ufødte, derfor lever de evigt.<delimiter>Den vise holder sig tilbage og kommer således i første række.<delimiter>Han tager ikke hensyn til sig selv og bliver derfor ét med andre.<delimiter>Fordi han er uden personlige interesser, når han målet uden modstand.
<h1>8</h1>
Det højeste gode er som vand.<delimiter>Vand giver liv til alt og søger dog ikke opad.<delimiter>Det udfylder de lave steder, som mennesker undgår.<delimiter>Derfor er det som Tao.<delimiter>I din bolig, hold dig ved jorden.<delimiter>I dine tanker, træng dybt ind i sindet.<delimiter>I samvær, vær venlig og mild.<delimiter>I tale, vær oprigtig.<delimiter>I afgørelser, vær retfærdig.<delimiter>i forretninger, vær dygtig.<delimiter>I handling — afvent det rette øjeblik.<delimiter>Den, der ikke går imod, undgår modgang.
<h1>9</h1>
Det er bedre at stoppe, før buen er helt spændt.<delimiter>Skærpes bladet for ofte, bliver det lettere sløvt.<delimiter>Et lager af guld og jade kan ingen bevogte.<delimiter>Søg rigdom og hæder, og ulykke vil følge.<delimiter>Træk dig tilbage, når arbejdet er udført.<delimiter>Således gør stjernerne og planeterne på himlen.
<h1>10</h1>
Ved at gå op i universet, kan du da undgå opløsning?<delimiter>Ved at være fuldt bevidst og helt optaget, kan du da blive som et lille barn?<delimiter>Ved at rense og lutre sindets dyb, kan du da blive fri for fejl?<delimiter>Når du elsker og leder folket, kan du da undgå at ændre naturen?<delimiter>Når himlens porte åbnes og lukkes, kan du da indtage en kvindes stilling?<delimiter>Ved at opfatte og være for alle ting, kan du da undlade at gøre noget?<delimiter>At skabe og fostre,<delimiter>at frembringe uden at erhverve,<delimiter>at arbejde uden at forlange løn,<delimiter>at have indflydelse uden at bruge magt,<delimiter>det er at leve i overensstemmelse med livets inderste hemmelighed.
<h1>11</h1>
Tredive eger forenes i hjulets nav;<delimiter>det er hullet i navet, der gør hjulet nyttigt.<delimiter>Man former et kar af ler;<delimiter>det er tomrummet indeni, der gør det nyttigt.<delimiter>Man hugger døre og vinduer til et hus;<delimiter>det er hullerne, der gør det nyttigt.<delimiter>Udbytte får man altså af det, som er der,<delimiter>nytte af det, som ikke er der.
<h1>12</h1>
Farverne blænder øjet.<delimiter>Tonerne døver øret.<delimiter>Smagsstofferne fordærver gaflen.<delimiter>Væddeløb og jagt gør sindet vildt.<delimiter>Kostbarheder leder et menneske på vildspor.<delimiter>Derfor ledes den vise af sindet, ikke af synet.<delimiter>Han slipper dette og fastholder hint.
<h1>13</h1>
Find dig villigt i det uundgåelige.<delimiter>Find dig i det nødvendige som menneskets lod.<delimiter>Hvad menes med at ”finde sig villigt i det uundgåelige”?<delimiter>Find dig i at være uden betydning.<delimiter>Vær ligeglad med tab og gevinst.<delimiter>Det kaldes at ”finde sig villigt i det uundgåelige”.<delimiter>Hvad menes med at ”finde sig i det nødvendige som menneskets lod”?<delimiter>Det nødvendige er et udslag af kroppens eksistens.<delimiter>Uden krop, hvordan skulle man da kunne føle det nødvendige?<delimiter>Overgiv dig villigt.<delimiter>Så kan du sættes til at styre universet.<delimiter>Elsk verden som dit eget indre,<delimiter>så kan du tillidsfuldt drage omsorg for alt.
<h1>14</h1>
Se! Det kan ikke ses — det er uden form.<delimiter>Lyt! Det kan ikke høres — det er lydløst.<delimiter>Grib! Det kan ikke fattes — det er ubegribeligt.<delimiter>Disse tre foreteelser kan ikke afgrænses,<delimiter>derfor forenes de som udtryk for det ene.<delimiter>Oppefra er det ikke klart.<delimiter>Nedefra er det ikke dunkelt.<delimiter>En ubrudt tråd, som ikke kan beskrives.<delimiter>Det vender tilbage til det, som ikke er.<delimiter>Det er formen for det formløse, en åbenbaring at det, som ikke kan åbenbares,<delimiter>det kaldes uendeligt og ufatteligt.<delimiter>Når vi møder det, er det uden begyndelse.<delimiter>Når vi følger det, er det uden ende.<delimiter>Følg det urgamle Tao.<delimiter>Bevæg dig i overensstemmelse med det værende.<delimiter>At kende den gamle begyndelse er Taos væsen.
<h1>15</h1>
De gamle mestre var åndrige, gådefulde, dybsindige, fintfølende.<delimiter>Dybden at deres kundskab kan ikke loddes.<delimiter>Fordi den var uden bund.<delimiter>Derfor vil jeg forsøge at skildre dem.<delimiter>De var forsigtige som den, der ved vintertid krydser en flod.<delimiter>De var årvågne som den, der er på vagt mod fare.<delimiter>De var opmærksomme som gæsten på besøg.<delimiter>De var eftergivende som isen, der er ved at smelte.<delimiter>De var simple som utilhugget ved.<delimiter>De var hule som huler.<delimiter>De var uigennemsigtige som dyndet vand.<delimiter>Hvem kan vente roligt, til dyndet synker til bunds?<delimiter>Hvem kan vente roligt, indtil uroen opstår?<delimiter>De, der følger Tao, søger ikke opfyldelse.<delimiter>De, der ikke søger opfyldelse, drives ikke af behov for forandring.
<h1>16</h1>
Tøm dig selv for alt, så vil sindet finde fred.<delimiter>Alle ting opstår og forgår, og selvet ser, hvordan de vender tilbage.<delimiter>De vokser og blomstrer og vender tilbage til deres rod.<delimiter>Den, der vender tilbage til sin rod, finder fred.<delimiter>Det er naturens mål.<delimiter>Naturen ændrer ikke retning.<delimiter>At kende det evige er at have indsigt.<delimiter>Ikke at kende det evige fører til ulykke.<delimiter>At kende det evige gør sindet åbent.<delimiter>Et åbent sind gør hjertet åbent.<delimiter>Med åbent hjerte vil man handle som en konge.<delimiter>Som konge vil man nå det guddommelige.<delimiter>Som guddommelig er man ét med Tao.<delimiter>Den, der er ét med Tao, er evig.<delimiter>Og selv om legemet opløses,<delimiter>vil Tao aldrig forgå.
<h1>17</h1>
Det allerhøjestes eksistens anes næppe af mennesker.<delimiter>Det næsthøjeste er det, de kender og elsker.<delimiter>Derunder findes det, som frygtes.<delimiter>Lavest står det, der foragtes.<delimiter>Den, der ikke viser tillid, vil man ikke stole på.<delimiter>Når handlinger udføres uden unødig opmærksomhed,<delimiter>vil folket sige: ”Vi gjorde det!”
<h1>18</h1>
Når det store Tao glemmes, opstår ”næstekærlighed” og ”pligt”.<delimiter>Når klogskab og intelligens dukker frem, begynder det store hykleri.<delimiter>Når slægtens sammenhold svækkes,<delimiter>opstår ”sønlig hengivenhed” og ”forældrekærlighed”.<delimiter>Når landet er i opløsning og kaos, træder ”trofaste tjenere” frem.
<h1>19</h1>
Opgiv begavelse, lad klogskab fare.<delimiter>Det vil være hundrede gange bedre for alle.<delimiter>Giv afkald på ”næstekærlighed” og ”pligt”,<delimiter>så vil alle atter føle sig ansvarlige for alle.<delimiter>Opgiv ambitioner, giv afkald på udbytte, så vil røvere og tyve forsvinde.<delimiter>Det er ikke tilstrækkeligt med ydre former.<delimiter>Det er vigtigere at se det ægte,<delimiter>at leve i overensstemmelse med sin natur,<delimiter>at opgive tanken på sig selv<delimiter>og holde begæret i tømme.
<h1>20</h1>
Afskaf al lærdom, og du vil være fri for bekymringer.<delimiter>Er der forskel på ja og nej?<delimiter>Er der forskel på godt og ondt?<delimiter>Skal jeg respektere, hvad andre respekterer?<delimiter>Det er tåbeligt!<delimiter>Nogle er optaget af den store offerfest.<delimiter>Om foråret går nogle tur i parken og kravler op i tårnet.<delimiter>Jeg alene driver omkring uden at vide, hvor jeg er.<delimiter>Jeg er som et lille barn, der endnu ikke kan smile.<delimiter>Jeg alene er uden noget hjem.<delimiter>Andre har mere, end de behøver; jeg alene har intet.<delimiter>Hvor tåbelig er jeg ikke!<delimiter>Hvor enfoldig!<delimiter>Andre glimrer ved kløgt, jeg alene lever formørkelse.<delimiter>Andre er vågne og dygtige, jeg alene er sløv og dum.<delimiter>Jeg er som havet, jeg bølges af sted, uden mål og med, som den rastløse vind.<delimiter>Andre har noget at udrette, jeg alene er ubrugelig og til besvær.<delimiter>Jeg alene er ikke som de andre, fordi jeg ærer og næres af den store moder.
<h1>21</h1>
Den største dyd er at følge Tao og kun Tao.<delimiter>Tao er urørligt og uransageligt.<delimiter>Det er urørligt og uransageligt, og dog rummer det forbilleder til alt.<delimiter>Det er urørligt og uransageligt, og dog rummer det alle former.<delimiter>Det er dybt og dunkelt, og dog indeholder det det væsentlige.<delimiter>Dette væsentlige er virkeligt, det svigter aldrig.<delimiter>Fra begyndelsen og til nu har dets navn levet.<delimiter>Hele universet kan udledes at dette.<delimiter>Hvorledes ved jeg, det er ophav til alt?<delimiter>På grund af Tao!
<h1>22</h1>
Vær ufuldkommen, og du kan blive fuldkommen.<delimiter>Vær krum, og du er på rette vej.<delimiter>Vær tom, og du kan blive fyldt.<delimiter>Vær slidt, og du kan blive fornyet.<delimiter>Hav lidet, og du kan få meget.<delimiter>Hav meget, og du vil blive bedraget.<delimiter>Derfor holder den vise sig til det ene og bliver et forbillede for alle.<delimiter>Han er ikke prangende, derfor lægger man mærke til ham.<delimiter>Han er ikke selvoptaget, derfor udmærker han sig.<delimiter>Han praler ikke, derfor respekteres han.<delimiter>Han er ikke hovmodig, derfor rager han frem.<delimiter>Han strides ikke med andre, derfor strides ingen med ham.<delimiter>Derfor sagde de gamle:<delimiter>Kun det ufuldkomne kan blive fuld kom ment.<delimiter>Er det et tomt ord?<delimiter>Vær i sandhed fuldkommen, og alle ting vil komme til dig.
<h1>23</h1>
Det er naturligt kun at sige lidt.<delimiter>En hvirvelstorm vil ikke vare ved til næste dag,<delimiter>et skybrud vil ikke vare dagen ud.<delimiter>Det er himlen og jorden, der frembringer disse ting.<delimiter>Og hvis himlen og jorden ikke kan blive ved,<delimiter>hvordan skulle det da være muligt for et menneske?<delimiter>Den, som følger Tao, er ét med Tao.<delimiter>Den, som er dydig, bliver ét med dyden.<delimiter>Den, som farer vild, føler sig fortabt.<delimiter>Den, som er ét med Tao, vil Tao fylde med glæde.<delimiter>Den, som er ét med dyden, hos ham vil dyden tage varigt ophold.<delimiter>Den, som er ét med vildfarelsen, vil vildfarelsen yderligere lede på vildspor.<delimiter>Den, som ikke viser tilstrækkelig troskab, vil ikke møde tillid.
<h1>24</h1>
Den, som står på tæerne, kan ikke holde balancen.<delimiter>Den, som går med skrævende ben, kan ikke komme frem.<delimiter>Den, som fører sig frem, vil ikke blive oplyst.<delimiter>Den selvretfærdige vil ikke blive respekteret.<delimiter>Den, som praler, udretter intet.<delimiter>Den, som maser sig frem, er ikke fremtrædende.<delimiter>Ifølge dem, der følger Tao, er disse ”overflødig føde og unødvendig bagage”.<delimiter>De bringer ikke lykke.<delimiter>Derfor undgås de af dem, der følger Tao.
<h1>25</h1>
Noget forunderligt fortættede sig,<delimiter>født før himmel og jord,<delimiter>i stilheden og det tomme rum,<delimiter>eksisterende af sig selv og uforanderligt,<delimiter>til stede overalt og i bevægelse.<delimiter>Det må anses for moder til universet.<delimiter>Jeg kender ikke dets navn.<delimiter>Jeg kalder det Tao.<delimiter>Af mangel på et bedre ord kalder jeg det uendeligt.<delimiter>Da det er uendeligt, er det konstant i bølgende bevægelse.<delimiter>Det bølger bort i det uendelige, og bølgebevægelsen vender tilbage.<delimiter>Derfor sagde de gamle:<delimiter>Tao er mægtigt,<delimiter>himlen er mægtig,<delimiter>jorden er mægtig,<delimiter>kongen er også mægtig.<delimiter>Disse er universets fire store magter, og kongen er en af dem.<delimiter>Menneskets lov er jorden,<delimiter>jordens lov er himlen,<delimiter>himlens lov er Tao.<delimiter>Taos lov er Tao.
<h1>26</h1>
Det tunge er roden til det lette, stilheden roden til bevægelse.<delimiter>Derfor slipper den vise under sin rejse aldrig synet af det, han selv medbringer.<delimiter>Selv om der er smukke ting at kaste blikket på, forbliver han uberørt og rolig.<delimiter>Hvorfor skulle en herre over mange vogne rive sig løs fra sin plads i den store helhed?<delimiter>Ved at rive sig løs blive man rodløs, ved at være utålmodig mister man sin faste plads
<h1>27</h1>
En god vandrer efterlader ingen spor.<delimiter>En god taler gentager ikke sig selv.<delimiter>En god regner behøver ingen tabeller.<delimiter>En god dør behøver ingen lås, alligevel kan ingen åbne den.<delimiter>En god binding behøver ingen knuder, alligevel kan ingen løse den op.<delimiter>Således tager den vise vare om sine medmennesker.<delimiter>Han lader ingen i stikken.<delimiter>Han drager omsorg for alt og alle og undlader intet.<delimiter>Hvad er en god mand?<delimiter>En dårlig mands lærer.<delimiter>Hvad er en dårlig mand?<delimiter>En god mands ansvar.<delimiter>Hvis læreren ikke respekteres, og eleven ikke tilgodeses,<delimiter>vil forblindelse opstå, hvor viis du end er.<delimiter>Dette er mysteriets kerne.
<h1>28</h1>
Glem ikke manddommens styrke, men bevar dog kvindens blidhed!<delimiter>Så vil du blive som en flod, hvori alt strømmer.<delimiter>Den, der bliver som en altomfattende strøm, bliver uadskillelig fra den evige dyd.<delimiter>Kend det lyse, men forbliv i mørke!<delimiter>Så vil du blive et forbillede for verden.<delimiter>Den, der er et forbillede for verden, altid urokkelig og fast,<delimiter>vender tilbage til det oprindelige.<delimiter>Kend ærens tegn, men forbliv beskeden!<delimiter>Da vil du blive som en dal, der rummer alt.<delimiter>Som en dal, der rummer alt, altid fast og uudtømmelig,<delimiter>vil du vende tilbage til naturens form.<delimiter>Når den naturlige form bearbejdes, bliver den brugbar.<delimiter>Når den vise bruger den, bliver han fører for alle.<delimiter>Derfor sagde de gamle: En stor træskærer skærer kun lidet.
<h1>29</h1>
Tror du, at man kan vinde herredømmet over universet ved at forbedre det?<delimiter>Jeg tror ikke, det lader sig gøre.<delimiter>Universet er helligt.<delimiter>Man kan ikke forbedre det.<delimiter>Hvis man prøver at ændre det, vil man ødelægge det.<delimiter>Hvis man prøver at få hold på det, vil man tabe det<delimiter>For snart går det frem, snart tilbage; snart blæser det varmt, snart koldt; snart bliver man styrket, snart svækket.<delimiter>Snart går det op, snart ned.<delimiter>Derfor undgår den vise udskejelser, ødselhed og selvhævdelse.
<h1>30</h1>
Når du råder en konge efter Taos principper,<delimiter>råd ham da ikke til at bruge magt mod universet.<delimiter>Det vil kun fremkalde modstand.<delimiter>Torne og tidsler vokser frem, hvor hære er draget forbi.<delimiter>Hunger-år følger efter hærtog.<delimiter>Gør kun, hvad der må gøres.<delimiter>Udnyt ikke overmagt.<delimiter>Opnå resultater, men pral ikke af dem.<delimiter>Opnå resultater, men triumfér ikke.<delimiter>Opnå resultater, men vær ikke stolt.<delimiter>Opnå resultater, fordi det er naturens lov.<delimiter>Opnå resultater, men uden vold.<delimiter>Voldsom kraft efterfølges af mangel på styrke.<delimiter>Det er ikke Taos vej.<delimiter>Det, som går imod Tao, dør snart.
<h1>31</h1>
Gode våben er kilde til frygt, de afskys af alle.<delimiter>Derfor vil den, der følger Tao, aldrig bruge dem.<delimiter>Den vise foretrækker den venstre side, krigeren foretrækker den højre.<delimiter>For våben er ulykkens redskaber.<delimiter>Den vise bruger dem ikke, når det er nødvendigt.<delimiter>Hans største ønske er at bringe fred og ro,<delimiter>og han har ingen glæde af at sejre i krig.<delimiter>Den, der glæder sig over sejr i krig, glæder sig over drab på mennesker.<delimiter>Og den, der glæder sig over drab på mennesker, kan ikke nå sit højeste mål.<delimiter>Ved lykkelige lejligheder er hæderspladsen til venstre, i sørgelige tider til højre.<delimiter>I hæren står den næstkommanderende på venstre fløj, hærføreren på højre.<delimiter>Dette viser, at krig arrangeres som en begravelse.<delimiter>Når mange mennesker er blevet dræbt, sømmer sig sorg og bitter medynk.<delimiter>Derfor må en sejr afvikles på samme måde som en begravelse.
<h1>32</h1>
Tao er evigt og uforanderligt og har intet navn.<delimiter>Selv om det virker ringe i sin formløse tilstand, kan vi dog ikke underkaste det os.<delimiter>Hvis konger og herskere kunne underkaste det sig det,<delimiter>ville alle ting automatisk adlyde dem.<delimiter>Himmel og jord ville mødes, og mild regn falde.<delimiter>Menneskene ville ikke længere behøve påbud,<delimiter>og alt ville gå efter naturens love.<delimiter>Så snart helheden deles,<delimiter>får de enkelte dele brug for navne.<delimiter>Man må vide, hvornår grænsen er nået.<delimiter>Når man ved, hvornår grænsen er nået, kan man undgå ulykker.<delimiter>Tao er i verden som en flod, der søger hjem til havet.
<h1>33</h1>
Den er klog, som kender andre;<delimiter>den, der kender sig selv, er viis.<delimiter>Den er stærk, som overvinder andre;<delimiter>den, der overvinder sig selv, er mægtig.<delimiter>Den er rig, som er tilfreds med det, han har;<delimiter>ihærdighed er tegn på viljestyrke.<delimiter>Den, som udfylder sin plads, bliver stående.<delimiter>Den, som dør uden at gå til grunde, er evigt til stede.
<h1>34</h1>
Det store Tao gennemstrømmer alt.<delimiter>Alt levende holdes oppe af det, det holder intet nede.<delimiter>Det fuldbyrder stille sit værk og gør ikke krav på noget.<delimiter>Det giver næring til alle ting og er alligevel ikke deres herre.<delimiter>Det har intet at opnå, det er meget lille.<delimiter>Alle ting vender tilbage til det, alligevel er det ikke deres herre.<delimiter>Det er meget stort.<delimiter>Det frembyder ikke storhed, derfor er det virkelig stort.
<h1>35</h1>
Alle vil komme til den, der holder sig til det ene;<delimiter>for dér findes hvile og lykke og ro.<delimiter>Hvor der er musik og duften af mad, vil den vejfarende stå stille;<delimiter>men en skildring af Tao virker fersk og uden fylde.<delimiter>Det kan ikke ses, det kan ikke høres;<delimiter>alligevel er det uudtømmeligt.
<h1>36</h1>
Det, som kan trække sig sammen, må først udvides.<delimiter>Det, som kan svækkes, må først gøres stærkt.<delimiter>Det, der kan modtages, må først blive givet.<delimiter>Dette kaldes erkendelse af tingenes natur.<delimiter>Det blide og svage overvinder det hårde og stærke.<delimiter>Fisk kan ikke forlade havets dyb,<delimiter>og et lands våben bør ikke stilles til skue
<h1>37</h1>
Tao udretter intet og lader dog intet ugjort.<delimiter>Hvis konger og herskere gjorde det samme, ville alt udvikle sig på naturlig måde.<delimiter>De, der stadig ønskede at udfolde sig,<delimiter>skulle vende tilbage til det forskelsløses enhed.<delimiter>Uden form intet begær.<delimiter>Uden begær er der ro.<delimiter>Således ville der blive harmoni i verden.
<h1>38</h1>
En virkelig god mand er ikke bevidst om sin godhed,<delimiter>og er netop derfor god.<delimiter>En tåbelig mand prøver på at være god,<delimiter>derfor er han det ikke.<delimiter>En virkelig god mand udretter intet,<delimiter>men lader alligevel intet ugjort.<delimiter>En tåbelig mand udretter alt muligt,<delimiter>alligevel bliver han aldrig færdig.<delimiter>Når den virkeligt kærlige mand handler,<delimiter>lader han intet ugjort.<delimiter>Når den retfærdige mand handler,<delimiter>lader han såre meget ugjort.<delimiter>Når en opportunist handler, og ingen reagerer,<delimiter>ruller han ærmerne op og søger hævdelse ved magt.<delimiter>Derfor sagde de gamle:<delimiter>Når Tao tabes, dukker det gode frem.<delimiter>Når det gode tabes, dukker kærligheden frem.<delimiter>Når kærligheden tabes, dukker retfærdigheden frem.<delimiter>Når retfærdigheden tabes, dukker opportunismen frem.<delimiter>Men opportunisme er kun en skygge af troskab og pålidelighed,<delimiter>et varsel om anarki.<delimiter>Kundskab om fremtiden er kun en forblommet antydning af Tao<delimiter>og frembringer sløvhed.<delimiter>Men den virkelig store mand bygger på det virkelige,<delimiter>ikke på det tilsyneladende, på indholdet og ikke på den ydre skal.<delimiter>Tag derfor det første og sky det andet!
<h1>39</h1>
Disse ting er fra de ældste tider oprundet af det ene:<delimiter>himlens klarhed, jordens fasthed,<delimiter>sjælens styrke, dalens rigdom på vand,<delimiter>alle tings liv, kongers og herskeres styre.<delimiter>Alt dette er til i kraft af helheden.<delimiter>Himlens klarhed hindrer den i at styrte sammen,<delimiter>jordens fasthed hindrer den i at gå itu,<delimiter>sjælens styrke hindrer, at den udtømmes,<delimiter>dalens rigdom på vand hindrer den i at løbe tør.<delimiter>Alle tings liv og vækst hindrer dem i at uddø.<delimiter>Kongers og herskeres styre hindrer landes opløsning.<delimiter>Det ringere er derfor det ædleres rod.<delimiter>Det lave er det højes grundlag.<delimiter>Fyrster og herskere kalder sig selv ”forældreløse”, “venneløse” og ”usle”.<delimiter>Erkender de derved ikke, at de er rundne af ringhed?<delimiter>For megen fremgang fører ikke fremad.<delimiter>Men bør ikke klinge som jade eller rasle som en rullesten.
<h1>40</h1>
Taos bevægelse fører tilbage.<delimiter>Tao kan kendes på sin blidhed.<delimiter>Alle ting hviler på virkeligheden,<delimiter>virkeligheden på uvirkelighed.
<h1>41</h1>
Når den vise hører om Tao, fører han det for alvor ud i livet.<delimiter>Når den middelmådige hører om Tao, skænker han det undertiden en tanke.<delimiter>Når den uforstandige hører om Tao, ler han højt.<delimiter>Hvis han ikke lo, ville Tao ikke være, hvad det er.<delimiter>Derfor siger det gamle ord:<delimiter>Den klare sti synes dunkel,<delimiter>den, der går frem, synes at gå tilbage,<delimiter>den lette vej synes svær,<delimiter>den højeste dyd synes lav som en dal,<delimiter>den største renhed synes besudlet,<delimiter>rigdom på dyd synes utilstrækkelig,<delimiter>dydens styrke synes skrøbelig,<delimiter>virkelig dyd synes uvirkelig,<delimiter>det fuldkomne kvadrat har ingen vinkler,<delimiter>store evner modnes sent,<delimiter>de højeste toner kan næppe høres,<delimiter>den største skikkelse er uden form.<delimiter>Tao alene er skjult og har intet navn.<delimiter>Tao alene frembringer og fuldbyrder.
<h1>42</h1>
Tao frembragte én,<delimiter>én frembragte to,<delimiter>to frembragte tre.<delimiter>Tre frembragte universet.<delimiter>Universet bærer yin og omslutter yang.<delimiter>Det opnår stabilitet ved forening af disse kræfter.<delimiter>Folk frygter at blive ”faderløse”, ”venneløse” eller ”usle”,<delimiter>men konger og herskere betegner sig selv med disse ord.<delimiter>For man vinder ved at tabe<delimiter>og taber ved at vinde.<delimiter>Jeg lærer kun, hvad andre lærer, nemlig<delimiter>at en voldelig mand vil få en voldelig død.<delimiter>Herpå bygger jeg min lære.
<h1>43</h1>
De blideste ting i verden overvinder de hårdeste ting i verden.<delimiter>Det, som ikke er til, kan trænge ind, hvor der ikke er noget rum.<delimiter>Deraf erkender jeg værdien af ikke at handle.<delimiter>At lære uden ord<delimiter>og arbejde uden at udrette noget,<delimiter>dette forstår kun få.
<h1>44</h1>
Dit ry eller din sjæl: Hvad betyder mest?<delimiter>Din sjæl eller din formue: Hvad er dyrebarest?<delimiter>At vinde eller tabe: Hvad er værst?<delimiter>Den, som er knyttet til ting, vil skuffes meget.<delimiter>Den, som samler meget, vil miste meget.<delimiter>Den tilfredse vil aldrig miste noget.<delimiter>Den, der ved, hvornår ha skal holde inde, vil aldrig forløbe sig.<delimiter>Han vil altid være uden for fare.
<h1>45</h1>
Stor dygtighed fremtræder ufuldendt;<delimiter>men den vil altid bevare sin nytte.<delimiter>Stor fylde fremtræder tom,<delimiter>men den vil aldrig blive udtømt.<delimiter>Stor ligefremhed fremtræder kroget.<delimiter>Stor kløgt fremtræder tåbelig.<delimiter>Stor veltalenhed lyder som stammen.<delimiter>Bevægelse overvinder kulde.<delimiter>Ro overvinder varme.<delimiter>Harmoni mellem ro og bevægelse holder tingene i universet på plads.
<h1>46</h1>
Når Tao er til stede i universet, bruges heste til at trække ploven.<delimiter>Når Tao ikke er til stede i universet, græsser hærens heste på markerne.<delimiter>Der er ingen større synd end begær,<delimiter>ingen større forbandelse end utilfredshed,<delimiter>ingen større last end ærgerrighed.<delimiter>Derfor vil den, der forstår, at tilstrækkeligt er tilstrækkeligt, altid have nok.
<h1>47</h1>
Man kan kende hele universet uden at forlade sin stue.<delimiter>Uden at se ud ad vinduet, kan man følge himlens bevægelser.<delimiter>Jo længere man går, jo mindre forstår man.<delimiter>Derfor hedder det, at den vise når målet uden at bevæge sig;<delimiter>han ser uden at åbne sine øjne;<delimiter>han bliver fuldkommen uden at lave sig selv det mindste om.
<h1>48</h1>
Den, der søger kundskab, vokser hver dag mere.<delimiter>Den, der søger Tao, bliver dagligt mere ubetydelig.<delimiter>Mindre og mindre udretter han, indtil han ikke finder noget at udrette.<delimiter>Når intet udrettes, lades intet ugjort.<delimiter>Verden styres ved, at man lader tingene gå deres gang.<delimiter>Den kan ikke styres ved indgreb.
<h1>49</h1>
Den vise har ingen urokkelig mening.<delimiter>Han tilpasser sit sind efter andre.<delimiter>Jeg er god mod dem, som er gode.<delimiter>Jeg er også god mod dem, som ikke er gode.<delimiter>På den måde fremmes godhed.<delimiter>Jeg møder tillid med tillid.<delimiter>Jeg møder også mistro med tillid.<delimiter>På den måde fremmes tillidsfuldhed.<delimiter>Den vise er sky og ydmyg, på andre virker han foruroligende.<delimiter>Folk ser på ham og lytter til ham.<delimiter>Han opfører sig som et lille barn.
<h1>50</h1>
Mellem fødsel og død er der tre ud af ti, som følger livets vej;<delimiter>tre ud af ti, der følger dødens vej;<delimiter>og af mennesker, der vandrer mellem fødsel og død, er der også tre ud af ti.<delimiter>Hvorfor er det sådan?<delimiter>Fordi mennesker higer umætteligt efter at leve.<delimiter>Den, der forstår at leve, kan rejse omkring uden at frygte næsehorn eller tiger.<delimiter>Han vil ikke blive såret i kamp.<delimiter>Næsehornet har intet mål for sit horn,<delimiter>tigeren intet mål for sine kløer,<delimiter>spyddet intet mål for sin spids.<delimiter>Hvorfor er det sådan?<delimiter>Fordi han ikke frembyder noget sted, hvor døden kan trænge ind.
<h1>51</h1>
Alle ting opstår af Tao.<delimiter>De næres af dyden.<delimiter>De dannes af stof.<delimiter>De formes af omgivelserne.<delimiter>Derfor adlyder alle ting Tao og ærer dyden.<delimiter>Respekt for Tao og ærbødighed for dyden er ikke noget, som påbydes;<delimiter>de ligger i tingenes natur.<delimiter>Derfor: Alle ting opstår af Tao.<delimiter>Af dyden næres de,<delimiter>udvikles de, fremmes de,<delimiter>beskyttede, skærmede, modnede og værnede.<delimiter>At skabe uden at få i eje,<delimiter>at arbejde uden at tage til indtægt,<delimiter>at vejlede uden at påvirke,<delimiter>dette er den højeste dyd.
<h1>52</h1>
Begyndelsen til universet er moder til alle ting.<delimiter>Når man kender moderen, kender man også barnet.<delimiter>Når man kender barnet og derfor holder sig til moderen, opnår man frihed for frygt for farer.<delimiter>Hold din mund lukket, beskyt dine sanser og livet vil være fuIdbyrdet,,<delimiter>Luk din mund op, vær travlt på færde, da er livet uden håb.<delimiter>At have sans for det ringe er at være viis.<delimiter>At give efter for styrke er at have kraft.<delimiter>Følg lyset fra Tao og lad det lede dig indad;<delimiter>på den måde vil du frelses fra døden.<delimiter>Dette kaldes at indtræde i evigheden.
<h1>53</h1>
Hvis jeg var tilstrækkelig viis, ville jeg følge det store Tao,<delimiter>og min eneste bekymring ville være at komme bort fra denne vej.<delimiter>At følge den brede vej er let, men folk foretrækker krogede stier.<delimiter>Mens paladset pranger i pragt, er markerne vanrøgtede og kornladerne tomme.<delimiter>Nogle klæder sig fint, bærer prægtige sværd, spiser og drikker over måde; de har kostbarheder i overflod.<delimiter>De er røverbaroner,<delimiter>At dette ikke er Taos vej, er sikkert.
<h1>54</h1>
Det, som er dybt rodfæstet, rykkes ikke op igen.<delimiter>Det, som man har godt fat om, kan ikke glide en af hænde.<delimiter>Det vil blive æret fra slægt til slægt.<delimiter>Dyrk dyden i dig selv, og den vil fæste rod.<delimiter>Dyrk den i familien, og den vil spire frem.<delimiter>Dyrk den i landsbyen, og den vil vokse.<delimiter>Dyrk den i landet, og den vil blomstre.<delimiter>Dyrk den i universet, og dyden vil være overalt.<delimiter>Derfor: Se på kroppen som krop,<delimiter>se på familien som familie,<delimiter>se på landsbyen som landsby,<delimiter>se på landet som land,<delimiter>se på universet som univers.<delimiter>Hvordan ved jeg, at universet er sådan?<delimiter>Ved at se!
<h1>55</h1>
Den, som er fuld af dyd, er som et nyfødt barn.<delimiter>Hvepse vi! ikke stikke og slanger ikke bide det;<delimiter>vilde dyr vil ikke springe på det; rovfugle vil ikke slå klo i det.<delimiter>Dets knogler er bløde, dets muskler er svage, dog har det et fast greb.<delimiter>Det har ikke erfaret mands og kvindes forening, alligevel er det helt.<delimiter>Dets legemskraft udfolder sig fuldt ud.<delimiter>Det skriger hele dagen uden at blive hæst.<delimiter>Dette er fuldkommen harmoni.<delimiter>At tilegne sig harmoni er at fatte det evige.<delimiter>At tilegne sig det evige er visdom.<delimiter>Det er ikke viist at leve over måde.<delimiter>Kontrol med åndedrættet fremkalder spænding.<delimiter>Hvis for megen energi anvendes, følger udmattelse.<delimiter>Dette er ikke Taos vej.<delimiter>Hvad der er imod Tao, vil ikke vare længe.
<h1>56</h1>
Den, som ved, taler ikke.<delimiter>Den, som taler, ved ikke.<delimiter>Hold munden lukket.<delimiter>Vogt på sanserne.<delimiter>Udglat din skarphed.<delimiter>Gør dine problemer overskuelige.<delimiter>Dæmp din klarhed.<delimiter>Vær ét med jordens støv.<delimiter>Det er den oprindelige enhed.<delimiter>Den, som har nået dette stadium, har intet forhold til kærlighed og fjendskab,<delimiter>til godt og dårligt, til ære og vanære.<delimiter>Derfor er dette det højeste stadium.
<h1>57</h1>
Styr nationen med retfærd.<delimiter>Før krig med overraskelsesangreb.<delimiter>Bliv herre over universet uden stræben.<delimiter>Hvorledes ved jeg, at det er sådan?<delimiter>Fordi:<delimiter>Jo flere love og påbud, der er, jo mere forarmes folket.<delimiter>Jo skarpere folks våben, jo mere uro i landet.<delimiter>Jo kløgtigere og snildere folk er, jo mere kompliceret bliver alt.<delimiter>Jo flere regler og bestemmelser, jo flere tyve og røvere.<delimiter>Derfor siger den vise:<delimiter>Jeg griber ikke ind, så vil folk finde sig selv.<delimiter>Jeg holder mig i ro, så bliver folk ærlige.<delimiter>Jeg udretter intet, og folk bliver rige.<delimiter>Jeg har ingen ønsker, og folk vender tilbage til den gode og enkle livsførelse.
<h1>58</h1>
Når landet styres med let hånd, lever folket enkelt.<delimiter>Når landet styres med streng hed, kommer folket i forfald.<delimiter>Lykke bunder i ulykke.<delimiter>Ulykke lurer på bunden af al lykke.<delimiter>Hvem kan se enden derpå?<delimiter>Der er ingen ærlighed.<delimiter>Ærlighed bliver til uærlighed.<delimiter>Godhed bliver til nedbrydende vold.<delimiter>Mennesket har længe været offer for disse.<delimiter>Derfor er den vise skarp, men ikke skærende,<delimiter>spids, men ikke gennem borende,<delimiter>retlinet, men ikke hensynsløs,<delimiter>blændende, men ikke blindende.
<h1>59</h1>
Til at sørge for andre og tjene himlen er intet bedre end mådehold.<delimiter>Mådehold begynder med, at du opgiver dine egne ideer.<delimiter>Dette afhænger af dyd indsamlet i fortiden.<delimiter>Hvis der er et godt lager af dyd, er intet umuligt.<delimiter>Hvis intet er umuligt, er der ingen grænser.<delimiter>Hvis en mand ingen grænser kender, er han egnet til at blive fyrste.<delimiter>Indrettet på samme måde som vort ophav vil du ikke vare ved i lang tid.<delimiter>Du er som træet, hvis rod er dyb, og hvis stamme er fast.<delimiter>Dette er langt livs og evig anseelses Tao.
<h1>60</h1>
Man må styre staten på samme måde, som når man koger små fisk.<delimiter>Nærm dig universet ved hjælp af Tao, og det onde vil være uden magt.<delimiter>Det betyder ikke, at det onde ikke er mægtigt,<delimiter>men dets magt vil ikke blive brugt til at skade andre.<delimiter>Det vil ikke blot undlade at skade andre, men den vise selv vil være uskadt.<delimiter>De skader ikke hinanden,<delimiter>og dyden i hver af dem styrker dem begge
<h1>61</h1>
Et stort rige er som et sted, der ligger lavt.<delimiter>Det er altings mødested, universets moder.<delimiter>Kvinden sejrer over manden ved eftergivenhed, ved at underordne sig i tavshed.<delimiter>Derfor:<delimiter>Når et stort rige indordner sig under et mindre rige,<delimiter>vil det overtage det mindre rige.<delimiter>Og hvis et mindre rige giver efter for et større rige,<delimiter>vil det overvinde det større rige.<delimiter>Derfor:<delimiter>Den, som vil sejre, må give efter,<delimiter>og den, som sejrer, gør det ved at give efter.<delimiter>Et stort rige har brug for flere folk;<delimiter>et lille rige har brug for at tjene.<delimiter>Begge opnår, hvad de søger.<delimiter>Det passer sig for et stort rige at give efter.
<h1>62</h1>
Tao er kilde til alle ting.<delimiter>Det er den gode mands skatkammer og den onde mands tilflugtssted.<delimiter>Søde ord kan købe hæder.<delimiter>Gode gerninger kan vinde anseelse.<delimiter>Selv om en mand er ond, bør man ikke forlade ham:<delimiter>Derfor:<delimiter>På den dag, da kejseren krones,<delimiter>eller de tre øverste embedsmænd udnævnes,<delimiter>send da ikke en gave af jade<delimiter>eller et hestefirspand,<delimiter>men forbliv i ro og tilbyd Tao.<delimiter>Hvorfor holder alle så meget af Tao fra gammel tid?<delimiter>Mon ikke fordi man dér finder, hvad man søger, og får tilgivelse for sin brøde?<delimiter>Derfor er det den største skat i universet.
<h1>63</h1>
Udfør ikke-handling.<delimiter>Arbejd uden at udrette noget.<delimiter>Smag på det smagløse.<delimiter>Gør det lille stort.<delimiter>Gengæld fjendskab med omsorg.<delimiter>Se det enkle i det indviklede.<delimiter>Opnå storhed småting.<delimiter>I universet udrettes svære ting, mens de er lette.<delimiter>I universet udgøres store handlinger af små.<delimiter>Den vise forsøger aldrig at udrette noget stort.<delimiter>Således opnår han storhed.<delimiter>Den, der giver mange løfter, holder sjældent ord.<delimiter>Den, der tager tingene let, vil få det svært.<delimiter>Fordi den vise altid tager det lette alvorligt,<delimiter>kommer han aldrig i nogen vanskeligheder.
<h1>64</h1>
Det stille holdes let i ro.<delimiter>Hvad der ikke er indtruffet, forebygges let.<delimiter>Det skøre knækkes let.<delimiter>Det ringe spredes let.<delimiter>Gør noget ved tingen, før den indtræffer.<delimiter>Skab orden, før forvirring indtræder.<delimiter>Et stort træ er begyndt som en hårfin spire.<delimiter>Et tårn i ni etager er begyndt som en lav vold af ler.<delimiter>En rejse på tusinde mil er begyndt med ét eneste skridt.<delimiter>Den, som handler, forpurrer sin hensigt.<delimiter>Den, som griber, taber.<delimiter>Den vise handler ikke, derfor lider han ikke nederlag.<delimiter>Han griber ikke, og taber derfor heller ikke.<delimiter>For de fleste glipper forehavendet, når de er på randen til at nå deres mål.<delimiter>Derfor bør man give lige så meget agt på slutningen som på begyndelsen.<delimiter>Så vil det ikke slå fejl.<delimiter>Derfor søger den vise frihed for attrå.<delimiter>Han samler ikke kostbare ting.<delimiter>Han lærer ikke at holde fast ved meninger.<delimiter>Han bringer folk tilbage til det, de har tabt.<delimiter>Han hjælper alt og alle med at finde deres rette natur, men afstår dog fra stræben.
<h1>65</h1>
I begyndelsen søgte de, der kendte Tao, ikke at oplyse andre, men at holde dem i mørke.<delimiter>Hvorfor er det så svært at styre? Fordi så mange gør sig kloge.<delimiter>Herskere, som søger at bruge kløgt, bedrager landet.<delimiter>De, som styrer uden kløgt, er en velsignelse for landet.<delimiter>Dette er de to muligheder.<delimiter>Forståelse heraf er en grundlæggende dyd.<delimiter>Grundlæggende dyd er dyb og vid.<delimiter>Den fører alle ting tilbage mod den store enhed.
<h1>66</h1>
Hvorfor er havet hersker over hundrede floder?<delimiter>Fordi det ligger lavere end dem.<delimiter>Derfor er det hersker over hundrede floder.<delimiter>Hvis den vise ønsker at lede folket, må han tjene det ydmygt.<delimiter>Hvis han vil lede det, må han sætte sig selv sidst.<delimiter>På den måde vil folk ikke føle sig undertrykt, når den vise styrer.<delimiter>Skønt han er forud for dem, føler de sig ikke krænket.<delimiter>Alle vil støtte ham og ikke fortryde det.<delimiter>Fordi han ikke søger at fremhæve sig selv, vil han ikke støde på modstand.
<h1>67</h1>
Alle kalder mit Tao stort og mageløst.<delimiter>Fordi det er stort, synes det uden sin lige.<delimiter>Hvis det havde sin lige, ville det for længst være forsvundet.<delimiter>Jeg har tre kostelige skatte, som jeg priser og våger over:<delimiter>Den første er kærlighed,<delimiter>den anden er nøjsomhed,<delimiter>den tredje er mod til ikke at stille sig foran andre.<delimiter>Af kærlighed opstår mod,<delimiter>af nøjsomhed gavmildhed,<delimiter>af ydmyghed førerskab.<delimiter>Men nu til dags afstår folk fra kærlighed og prøver kun at være tapre,<delimiter>de lader nøjsomhed fare og prøver kun at være gavmilde,<delimiter>de tror ikke på ydmyghed, men prøver altid at hævde sig.<delimiter>På den måde er de dødsens.<delimiter>Kærlighed giver altid sejr i kamp og styrke i forsvar.<delimiter>Derfor hedder det:<delimiter>Når himlen vil frelse et menneske,<delimiter>udruster den det med kærlighed.
<h1>68</h1>
En god soldat er ikke voldsom.<delimiter>En god fægter er ikke hidsig.<delimiter>En god vinder er ikke vigtig.<delimiter>En god leder er ydmyg.<delimiter>Dette er kendt som ”tilbageholdenhedens kraft”.<delimiter>Dette er kendt som ”evnen til at lede andre”.<delimiter>Det har siden gammel tid været kendt som<delimiter>”at følge himlen og være ét med den”.
<h1>69</h1>
En stor hærfører har sagt:<delimiter>Jeg vover aldrig at sende en udfordring, men vil hellere tage imod et angreb.<delimiter>Jeg tør ikke rykke en tomme frem, men vil hellere trække mig en fod tilbage.<delimiter>Dette kaldes at ”marchere uden at avancere”,<delimiter>at ”smøge ærmerne op uden at vise armen”,<delimiter>at ”fordrive fjenden ved imødekommenhed”,<delimiter>at ”være bevæbnet med fredens våben”.<delimiter>Der er intet så ulyksaligt som at undervurdere fjenden.<delimiter>Ved at undervurdere fjenden risikerer jeg at miste, hvad der er mest værdifuldt.<delimiter>Derfor hedder det:<delimiter>Når hærene mødes på slagmarken, vil den, der viger, vinde.
<h1>70</h1>
Mine ord er lette at fatte og lette at føre ud i livet.<delimiter>Dog er intet menneske i stand til at forstå dem eller udføre dem.<delimiter>Mine ord har et urgammelt ophav.<delimiter>Mine handlinger er bundne af love.<delimiter>Uden kendskab hertil kan mennesker ikke forstå mig.<delimiter>De, som fatter mig, er få.<delimiter>De, som misbruger mig, bliver hædret.<delimiter>Derfor er den vise fattigt klædt, men bærer en ædelsten i sit hjerte.
<h1>71</h1>
At have kundskab om sin uvidenhed er styrke.<delimiter>At være uvidende om sin kundskab er sygdom.<delimiter>Hvis man kun er syg af sygdom,<delimiter>er man ikke syg.<delimiter>Den vise er ikke syg, fordi han er syg af sygdom.<delimiter>Derfor er han ikke syg.
<h1>72</h1>
Når mennesker ikke længere ænser det ophøjede, er det virkelig stort.<delimiter>Træng derfor ikke ind i deres hjem.<delimiter>Forstyr dem ikke ved arbejdet.<delimiter>Hvis du ikke kommer imellem, vil de ikke ledes ved dig.<delimiter>Derfor anerkender den vise sig selv, men fører ikke sig selv frem.<delimiter>Han sætter sig selv højt, men hævder sig ikke.<delimiter>Han undgår det sidste og foretrækker det første.
<h1>73</h1>
En tapper og dristig mand vil dræbe eller blive dræbt.<delimiter>En tapper og tilbageholdende mand vil altid bevare livet.<delimiter>Af disse to — hvem er nu god og hvem skadelig?<delimiter>Der er visse ting, som ikke billiges af himlen.<delimiter>Hvem kender grunden?<delimiter>Selv den vise er usikker.<delimiter>Himlens Tao stræber ikke, alligevel vinder det altid overhånd.<delimiter>Det taler ikke og får alligevel svar.<delimiter>Det beder ikke og forsynes dog med alt.<delimiter>Det synes uden stræben og følger dog en plan.<delimiter>Himlens net kastes viden om.<delimiter>Skønt dets masker er store, slipper intet igennem.
<h1>74</h1>
Hvis mennesker ikke er bange for at dø,<delimiter>hvordan kan man da skræmme dem med døden?<delimiter>Hvis mennesker lever i evig frygt for døden,<delimiter>og hvis lovbrud automatisk medfører henrettelse,<delimiter>hvem ville da vove at bryde loven?<delimiter>Der findes altid over os en magt, der fælder dødsdomme.<delimiter>Hvis du prøver at tage dens plads, vil du være som den,<delimiter>der prøver at hugge bjælker med en mestertømrers økse.<delimiter>Hvis du prøver at hugge bjælker som en mestertømrer,<delimiter>vil du bare hugge dig selv i hånden.
<h1>75</h1>
Hvorfor sulter folket?<delimiter>Fordi herskerne øder indtægterne bort i form af skatter.<delimiter>Derfor sulter folket.<delimiter>Hvorfor er folket vanskeligt at styre?<delimiter>Fordi herskerne foretager for mange indgreb.<delimiter>Derfor er folket vanskeligt at styre.<delimiter>Hvorfor finder folket det så let at dø?<delimiter>Fordi herskerne stiller for store krav til livet.<delimiter>Derfor tager folket sig døden så let.<delimiter>Den, der har lidet at leve på, ved bedre<delimiter>end at sætte livet for højt.
<h1>76</h1>
Et menneske fødes blødt og bøjeligt.<delimiter>Ved sin død er det hårdt og stift.<delimiter>Unge vækster er smidige og fulde af saft.<delimiter>Ved deres død er de visne og tørre.<delimiter>Derfor er stivhed og ubøjelighed forvarsler om død.<delimiter>Det bløde og blide er udtryk for liv.<delimiter>Derfor vil en hær aldrig sejre ved sin styrke,<delimiter>et træ, som ikke bøjer sig for vinden, knækker let.<delimiter>Det hårde og stærke vil falde.<delimiter>Det bløde og blide vinde overhånd.
<h1>77</h1>
Himlens Tao virker, som når man spænder en bue.<delimiter>Det, som er oppe, sænkes, og det, som er nede, hæves.<delimiter>Hvis strengen er for lang, kortes den af.<delimiter>Hvis den er for kort, gøres den længere.<delimiter>Himlens Tao er at tage fra dem, der har for meget,<delimiter>og give til dem, der har for lidt.<delimiter>Menneskets veje er ikke sådan:<delimiter>Det tager fra dem, der har for lidt,<delimiter>for at give til dem, der allerede har for meget.<delimiter>Hvem vil tage af sin overflod og lade det komme hele verden til nytte?<delimiter>Kun den, der følger Tao.<delimiter>Derfor handler den vise uden at stille betingelser.<delimiter>Han udretter, hvad der skal gøres, uden at opholde sig derved.<delimiter>Han søger ikke at stille sig selv til skue.
<h1>78</h1>
Intet i verden er så føjeligt og eftergivende som vandet;<delimiter>men til at påvirke det faste og klare findes intet bedre.<delimiter>Det er uimodståeligt.<delimiter>Det svage overvinder det stærke.<delimiter>Det bløde overvinder det hårde.<delimiter>Alle véd dette, men ingen handler derefter.<delimiter>Derfor siger den vise:<delimiter>Den, som viser respekt for folket, er egnet til at lede det.<delimiter>Den, som tager landets ulykker på sine egne skuldre,<delimiter>fortjener at blive universets herre.<delimiter>Sandhedens ord må udtrykkes, så de modsiger sig selv.
<h1>79</h1>
Efter en bitter strid<delimiter>bliver en rest af nag tilbage.<delimiter>Hvad kan der gøres ved det?<delimiter>Den vise holder altid sin del af aftalen, men pukker ikke på sin ret.<delimiter>Den dydige overholder alle sine forpligtelser,<delimiter>mens et menneske uden dyd stiller krav til andre.<delimiter>Himlens Tao tager ikke parti. Det hjælper altid den gode mand.
<h1>80</h1>
Et lille land har en mindre befolkning.<delimiter>Skønt der er maskiner, der kan arbejde ti eller hundrede gange hurtigere<delimiter>end mennesket, er de ikke nødvendige.<delimiter>Folket tager døden alvorligt og rejser ikke langt.<delimiter>Skønt de har både vogne og både, er der ingen der bruger dem.<delimiter>Skønt de har rustninger og våben, er der ingen der bærer dem.<delimiter>Mennesker begynder atter at slå knuder på en snor i stedet for at skrive.<delimiter>Deres føde er enkel og sund, deres klæder simple og smukke,<delimiter>deres boliger sikre, deres færd lykkelig.<delimiter>Skønt de lever så tæt på deres naboer, at man kan høre haner gale og hunde gø tværs over vejen, lader de hinanden være i fred, alt imens de ældes og dør.
<h1>81</h1>
Sande ord er ikke fagre.<delimiter>Fagre ord er ikke sande.<delimiter>Gode mænd skændes ikke.<delimiter>De, som skændes, er ikke gode.<delimiter>De, som kender Tao, er ikke lærde.<delimiter>De lærde kender det ikke.<delimiter>Den vise hober ikke skatte op.<delimiter>Jo mere han gør for andre, jo mere modtager han selv.<delimiter>Jo mere han giver til andre, jo rigere bliver han selv.<delimiter>Himlens Tao gennemtrænger alt uden at volde skade.<delimiter>Den vises Tao viser sig som virke uden vold.<delimiter>