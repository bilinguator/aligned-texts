Laodzi
<h1>Daodedzjin</h1><delimiter>From Latvian by Viļņa Zariņa
<h1>1</h1>
Dao, ko iespējams apjēgt,<delimiter>Nav mūžīgi esošais Dao.<delimiter>Vārds, ko iespējams pateikt,<delimiter>Nav mūžībai sacītais vārds.<delimiter>Debess un zemes sākumu vārdos nevar izteikt.<delimiter>Vārdos izsakāmais ir visu radību māte.<delimiter>Tas, kas no iekāres brīvs, nojauš to dzļāko jēgu.<delimiter>Tas, kam ir iekāre, zin tikai pieredzēto.<delimiter>Abiem tiem cēlonis viens, vien vārdi un izpausmes šķiras.<delimiter>Kopīgo abiem dēvē par slēpto, par to, kas nav jutekļiem tverams.<delimiter>Tas, kas apslēpts zem slēptā , ir vārti uz dziļāko jēgu.
<h1>2</h1>
Tad, kad iesāka atzīt, ka skaistais ir skaists,<delimiter>Pamanīja, ka pastāv neglītais.<delimiter>Tad, kad iesāka atzīt, ka labais ir labs,<delimiter>Pamanīja, ka pastāv nelabais.<delimiter>Esošais neesošs kļūst, kā nav, tas gūst esamību.<delimiter>Grūtais un vieglais viens otram priekšnosacījums.<delimiter>Garais un īsais viens otram dāvā veidu.<delimiter>Augstais un dziļais viens otram salīdzinājums.<delimiter>Skaņas un toņi cits citu noskaņā saista.<delimiter>Agrāk un vēlāk viens otram ir turpinājums.<delimiter>Apskaidrotais bez rīcības visu paveic.<delimiter>Mācību viņš sniedz klusēdams.<delimiter>Visas būtnes tiecas gūt piepildījumu,<delimiter>Un viņš sevi tām neatrauj. Radot viņš nepiesavina, darinot nepatur.<delimiter>Paveicis, nekavējas pie padarītā.<delimiter>Tieši tādēļ, ka neko nepiesaista,<delimiter>Viņu neviens neststāj.
<h1>3</h1>
Ja augsti necienītu gudro vārdus,<delimiter>Tad tautas vidū strīdi neceltos.<delimiter>Ja dārgi nevērtētu retās mantas,<delimiter>Tad tautas vidū zagļi nerastos.<delimiter>Ja nerādītu to, kas uzbudina,<delimiter>Tad sirdīs alkatība nemostos.<delimiter>Šādu kārtību ievēro apskaidrotais.<delimiter>Viņš ļaužu sirdis dara tukšas, kuņģus pilnus,<delimiter>Viņš ļaužu dziņas dara vājas, kaulus stiprus,<delimiter>Lai tautai zināšanu nebūtu, nedz vēlmju,<delimiter>Bet tie, kas zina, bītos rīkoties.<delimiter>Un, ja no piepūles var izvairīties,<delimiter>Tad viss nostājas savā vietā.
<h1>4</h1>
It visu sevī ietver Dao,<delimiter>Bet, visu veidojot, tas neizsīkst,<delimiter>Ir bezgalīgs tā dziļums, pirmssākums tas esošajām lietām.<delimiter>Viņš tajās savu caurspiedību mīkstina.<delimiter>Un savu virmojumu tajās remdina.<delimiter>Viņš savu mirdzējumu lietās apvalda.<delimiter>Viņš paliek vienībā ar savu radījumu pīšļiem.<delimiter>Nav saredzams, bet visur darbojas.<delimiter>Nav zināms man, ka būtu viņš kam dēls.<delimiter>Par parādību pirmtēvu viņš senāks šķiet.
<h1>5</h1>
Ne mīlu pret radībām izjūt daba:<delimiter>Kā salmu suņi tai radības ir,<delimiter>Ne mīlu pret ļaudīm jūt apskaidrotais:<delimiter>Kā salmu suņi tam cilvēki ir.<delimiter>Vai telpa, kas debesis nošķir no zemes,<delimiter>Nav līdzīga kalēja plēšām?<delimiter>Tā tukša, bet bezgala bagāta.<delimiter>Tā virmo, un viss tajā izmainās.<delimiter>Pat ilgstošās runās to nevar izteikt.<delimiter>Tās dziļumu var tikai nojaust.
<h1>6</h1>
Ielejas tukšība pastāv vienmēr.<delimiter>Tā ir apslēptā spēja būt mātei.<delimiter>Mātišķības izejas vārti<delimiter>Zemei un debesīm saknes ir.<delimiter>Tās liegā virmojumā nekustas no vietas,<delimiter>To darbošanās mūžam neapsīkst.
<h1>7</h1>
Mūžīgi debesis pastāv un ilgstoši – zeme.<delimiter>Cēlonis zemes un debesu mūžīgai esamībai<delimiter>Tas, ka tās nepastāv sevis labad.<delimiter>Tādēļ tām ilgstoša dzīvība dota.<delimiter>Tā arī apskaidrotais:<delimiter>Sevi pašu viņš noliek aiz citiem<delimiter>Un izrādās citiem priekšā.<delimiter>Viņš nesaudzē sevi<delimiter>Un izrādās saudzēts.<delimiter>Vai gan ne tādēļ,<delimiter>Ka sevi viņš novārtā pamet,<delimiter>Tas, kas ir viņa, gūst pilnību?
<h1>8</h1>
Ūdenim līdzīga augstākā labestība.<delimiter>Ūdens labestība ir derēt visām būtnēm, neapdraudot tās.<delimiter>Vietās, ko cilvēki noniecina, ūdens sastopams.<delimiter>Tādēļ tik tuvs tas ir Dao.<delimiter>Apskaidrotais rīkojas gluži kā ūdens.<delimiter>Dzīvojot labestību pauž atrašanās vietā.<delimiter>Domājot labestību izpauž dziļumā.<delimiter>Dāvājot labestību izpauž savā mīlā.<delimiter>Runājot labestību patiesībā pauž.<delimiter>Pārvaldot tas labestību izpauž kārtībā.<delimiter>Darbojoties labestību varēšanā pauž.<delimiter>Rīcībā tas labestību izpauž, zinot īsto laiku.<delimiter>Kas sevi neizceļ,<delimiter>Tas netiks pelts.
<h1>9</h1>
Ja to, ko paturēt vēlas, pilda malām pāri,<delimiter>Tas nesaglabāsies.<delimiter>Ja to, ko ikdienā lieto, trin pārmērīgi asu,<delimiter>Tas drīz tiks sadeldēts.<delimiter>Kas lielu telpu ar zeltu un dārgakmeņiem pilda,<delimiter>Tas nenosargās to.<delimiter>Kas, dižciltīgs būdams un bagāts, vēl atļaujas kļūt kundzisks,<delimiter>Tas nelaimi sev gatavo.<delimiter>Ja, uzdevumu veicis, darītājs paiet malā,<delimiter>Tad Dao ir izpaudies.
<h1>10</h1>
Kas garu gaismojošu vērš, lai vienoto tas jaustu,<delimiter>Tas spēj no nesaskaņām vaļā tikt.<delimiter>Kas sevi lokanu un kautru dara,<delimiter>Var atkal kļūt kā tikko dzimušais.<delimiter>Kas izjūtas spēj attīrīt un skaidrot,<delimiter>Tas var no savām kļūdām vaļā tikt.<delimiter>Kas ļaudis mīl un izprot savu zemi,<delimiter>Tas daudz ko paveic, ļaudīm nezinot.<delimiter>Vien tad, ja debess vārti spēj būt atvērti vai slēgti,<delimiter>Tie apskaidrībā ieņemt var.<delimiter>Drīkst tikai tas, kā skatam apslēpts nepaliek nekas,<delimiter>Bez zināšanām būt.<delimiter>Radot un barojot,<delimiter>Veidojot nesagrābt,<delimiter>Darinot nesaistīt,<delimiter>Vairojot nepakļaut:<delimiter>Tāds ir visdziļākais De.
<h1>11</h1>
Trīsdesmit spieķu saistīti vienā rumbā,<delimiter>Ratu vieglumu nosaka tukšums starp tiem.<delimiter>Podnieki mīca mālu, lai veidotu traukus,<delimiter>Lietojams tikai trauku iedobums.<delimiter>Namdariem, ceļot māju, jāatstāj logi un durvis,<delimiter>Tikai mājas iekšējais tukšums ir apdzīvojams.<delimiter>Esamība ir manta, bet lieto neesamību.
<h1>12</h1>
Visas krāsas kopā apžilbina redzi,<delimiter>Visas skaņas reizē dzirdi apstulbo.<delimiter>Visas garšas kopā garšu notrulina.<delimiter>Medības un spēles sirdi sabango.<delimiter>Skatot retas lietas, mostas mantkārība.<delimiter>Gudrais, kopjot miesu, acis nelutina.<delimiter>Ņemot vērā īsto, atmet šķietamo.
<h1>13</h1>
Valdnieka labvēlība un saīgums rada bažas.<delimiter>Gods ir liels ļaunums manas patības dēļ.<delimiter>( Ko gan izsaka: “Valdnieka labvēlība un saīgums rada bažas?”<delimiter>Labvēlība mūs pazemo;<delimiter>Ja to iemanto, ir tā, it kā pienāktos bīties,<delimiter>Ja to zaudē, tad arī ir tā, it kā pienāktos bīties.<delimiter>To nozīmē: “Valdnieka labvēlība un saīgums rada bažas.”<delimiter>Ko gan izsaka: “Gods ir liels ļaunums manas patības dēļ?”<delimiter>Ļaunums iespējams tādēļ, ka mana patība savtīga ir;<delimiter>Ja es bez patības būtu,<delimiter>Kāds ļaunums tad paliktu vēl? )<delimiter>Tādēļ: kas sevī pašā pasauli godā tur,<delimiter>Tam pasauli uzticēt var.<delimiter>Un tam, kas sevī pašā pasauli mīl,<delimiter>Var pasaule pakļauties.
<h1>14</h1>
Uzlūko viņu, bet nesaredz:<delimiter>Tā vārds ir: vienlīdzīgais.<delimiter>Ieklausās viņā, bet nesadzird:<delimiter>Tā vārds ir saskanīgais.<delimiter>Sniedzas pēc tā, bet nesatver,<delimiter>Tā vārds ir izsmalcinātais.<delimiter>Šos trīs nav iespējams nošķirt,<delimiter>Tie saplūstot veido vienu.<delimiter>Augšpuse tam nav skaidrāka,<delimiter>Apakša tam nav blāvāka.<delimiter>Bez gala strāvojošais;<delimiter>Nav iespējams to nosaukt,<delimiter>Līdz nebūtībai pat<delimiter>Tas sniedzas atpakaļ.<delimiter>Viņš ir tas, ko par bezformības formu sauc<delimiter>Un ko par bezveidības veidu dēvē.<delimiter>Viņš ir tas, ko par neredzamo sauc;<delimiter>Ja viņam pretī iet, tad neredz seju,<delimiter>Un, sekojot tam, neredz mugurpusi.<delimiter>Kas seno laiku Dao spējīgs aptvert,<delimiter>Var mūsu dienu dzīvi ar to pārvaldīt<delimiter>Un arī pirmssākumus iepazīt:<delimiter>Jo visam cauri strāvo Dao pavediens.
<h1>15</h1>
Tie, kuri senlaikos prasmīgi meistari bija,<delimiter>Slēptajā vienoti bija ar neredzamajiem spēkiem.<delimiter>Bija tik dziļi, ka viņus nav iespējams izprast,<delimiter>Jo izzināt viņus nav iespējams.<delimiter>Tādēļ ar pūlēm var tikai to ārieni minēt.<delimiter>Piesardzīgi, kā ejot pa nedrošu ledu,<delimiter>Uzmanīgi, kā kaimiņu nobijušies,<delimiter>Atturīgi, kā viesos atnākuši,<delimiter>It kā kūstošs ledus tik necaurskatāmi,<delimiter>Un kā neaptēsts bluķis, tik vienkārši,<delimiter>Nenoslēgti kā dzelmes, kā duļķes necaurredzami.<delimiter>Kas var [kā viņi] ar klusumu duļķaino pamazām skaidrot?<delimiter>Kas var [kā viņi] ar ilgumu pamazām mieru panākt?<delimiter>Jo, kas ievēro Dao, nealkst pārpilnības.<delimiter>Kas brīvs no pārpilnības, tas spēj tik parasts būt,<delimiter>Lai sargātos no jaunā<delimiter>Un piepildījumu gūt.
<h1>16</h1>
Ja mēs, savu savtību pārspējuši,<delimiter>Spētu mieru bez svārstībām saglabaāt,<delimiter>Kaut arī visas lietas tad mirdzētu vienlaicīgi,<delimiter>Mēs tikai raudzītos, kā tās ceļas un krīt.<delimiter>Neskaitāmas radību paaudzes pasaulē ienāk,<delimiter>Tomēr ikviena no tām pie pamata atpakaļ iet.<delimiter>Bet, ja pie sākotnes atpakaļ tiecas, tad iestājas miers.<delimiter>Miers ir atgriešanās pie sev būtiskā.<delimiter>Atpakaļvēršanās savas būtības noteiksmē mūžība ir.<delimiter>Mūžību paturēt vērā ir apskaidrība.<delimiter>Tas, kas mūžību nepatur vērā, darbojas akli un ļauni.<delimiter>Mūžības atzīšana dāvā iecietību.<delimiter>Iecietība piešķir cildenumu,<delimiter>Cildenums nes līdzi valdīšanu,<delimiter>Valdīšana dāvā diženumu,<delimiter>Diženums pie Dao aizved,<delimiter>Dao līdzi atnes ilgstamību.<delimiter>Ja patība izzūd, vairs nav tad nekādu briesmu.
<h1>17</h1>
Ja valdītājs tiešām ir dižens, zin tauta vien to, ka viņš ir.<delimiter>Kas nav tik dižens, to slavē un godina, mīl,<delimiter>Vēl sīkāka valdnieka bīstas,<delimiter>Vēl sīkāku nicina.<delimiter>Kas nepelna uzticību,<delimiter>Tas neiemanto to.<delimiter>Cik pārāki bija tie, kas valdnieku vārda bij’ vērti,<delimiter>Tie uzdevumus veica un darbus pabeidza<delimiter>Un domāja vienkāršie ļaudis:<delimiter>“Mēs darām, kā mums tīk.”
<h1>18</h1>
Kad pameta lielo Dao,<delimiter>Tad tikums un pienākums uzradās.<delimiter>Kad atziņas un prātojumi sākās,<delimiter>Tad liekulība un meli izcēlās.<delimiter>Kad ģimeni ārda ķildas un nesaskaņas,<delimiter>Tad godbijību un mīlu visbiežāk daudzina.<delimiter>Kad valsti plosa jukas un uzplaukst nodevība,<delimiter>Tad uzticamus kalpus visskaļāk cildina.
<h1>19</h1>
Izbeidziet prātojumus, atmetiet atziņas:<delimiter>Un tauta simtkārt laimīgāka būs.<delimiter>Izbeidziet tikumību; lai pienākums atmests tiek,<delimiter>Tad atkal uzplauks mīla un ģimenes stiprināsies.<delimiter>Aizmirstiet izmanību un peļņas nealkstiet:<delimiter>Tad zagļi un laupītāji drīz tautā izbeigsies!<delimiter>Šiem trejiem spožajiem vizuļiem vērtība nepiemīt.<delimiter>Bet vajag, lai ļaudīm būtu, pie kā tiem turēties.<delimiter>Saudzējiet vienkāršību, skaidrību paturiet,<delimiter>Tad rimsies patmīlība un iekāres vājināsies.
<h1>20</h1>
Atmetiet savu pārgudrību:<delimiter>Un kļūstiet brīvi no rūpēm!<delimiter>Starp “jā” un “tā liekas” vai ir kāda atšķirība?<delimiter>Starp labo un ļauno vai liela ir starpība?<delimiter>Taču to, ko godina visi,<delimiter>Nevar bez bijības bīdīt malā.<delimiter>Kur gan ir pasaules zūdībai robeža, kur ir tās gals?<delimiter>Ļaudis pūlī visi ir līksmojoši,<delimiter>It kā svinētu upura svētkus.<delimiter>Kā pavasarī augstā tornī uzkāpuši.<delimiter>Es viens pats esmu domīgs un netiecos ko paveikt,<delimiter>Kā tikko dzimušais, kas smieties vēl nav spējīgs,<delimiter>Kā gurdens ceļa gājējs, kam tēvu zemes nav.<delimiter>Ļaudīm pūlī visa ir papilnam,<delimiter>Tikai vienīgi man it kā nav nekā.<delimiter>Gluži kā muļķim man nav nekādu vēlmju,<delimiter>Viss tik juceklīgs šķiet un tik neskaidrs.<delimiter>Cilvēki pasaulē visi tik uzbudināti,<delimiter>Tikai es viens esmu nesatraukts.<delimiter>Visi ļaudis tik pacilāti un mundri,<delimiter>Tikai es viens esmu vienaldzīgs.<delimiter>Iekšēja nemiera caurstrāvots kā jūra<delimiter>Klīstu bez mērķa kā vējš, kam apstājas nav.<delimiter>Cilvēkiem pūlī visiem ir ko darīt,<delimiter>Tikai es viens esmu dīkdienīgs, gluži kā slaists.<delimiter>Tikai es viens esmu citāds nekā šie ļaudis,<delimiter>Jo es turu cieņā Māti Barotāju.
<h1>21</h1>
Augstākā tikuma cilvēks<delimiter>Pilnīgi seko Dao.<delimiter>Dao apjaušams tam, kas to meklē,<delimiter>Virmaini, netverami.<delimiter>Miglaini, nenoteikti<delimiter>Viņā mīt tēli.<delimiter>Neskaidri, nenosakāmi<delimiter>Viņā ņirb lietas.<delimiter>Bezdibenīgā tumsā<delimiter>Viņā dus sēkla.<delimiter>Šī sēkla ir patiesīga,<delimiter>Tā uztur paļāvību.<delimiter>No sākuma līdz šai dienai<delimiter>To neminot nevar saprast,<delimiter>Kā izceļas visas lietas.<delimiter>Un kā gan man būtu zināms,<delimiter>Ka šādi norit lietu izcelšanās?<delimiter>Ja no tā visa nē?
<h1>22</h1>
Kas ir līdz pusei, tas kļūs pilns.<delimiter>Kas salīcis – tiks iztaisnots.<delimiter>Kas tukšs ir, tas taps piepildīts.<delimiter>Kas vecs ir, tas tiks atjaunots.<delimiter>Kam maz ir, tam tiks iedots klāt.<delimiter>Kam daudz ir, tam nāks apskurbums.<delimiter>Un arī gudrais:<delimiter>Vienoto jauzdams,<delimiter>Ir pasaulei paraugs.<delimiter>Viņš nevēlas spīdēt,<delimiter>Tādēļ ir gaismā.<delimiter>Viņš nemēdz būt augstprātīgs,<delimiter>Tādēļ kļūst dižens.<delimiter>Viņš neslavē sevi,<delimiter>Tādēļ kļūst slavens.<delimiter>Viņš nelaužas priekšā,<delimiter>Tādēļ tiek izcelts.<delimiter>Viņš ķildu neuzsākdams,<delimiter>Paliek neuzvarams.<delimiter>Ko senie teica: “Kas ir līdz pusei, tas kļūs pilns,” –<delimiter>Nav velti sacīts.<delimiter>Tas visu īsteno pilnību izteic.
<h1>23</h1>
Ja netērē daudz vārdu,<delimiter>Viss pats no sevis rit.<delimiter>Ne visu rītu viesuļvētra plosās.<delimiter>Ne augu dienu šaltīm lietus līst.<delimiter>Un kas šos darbus dara?<delimiter>Tos debess un zeme veic.<delimiter>Ja zeme un debesis saspringst tik īsu brīdi,<delimiter>Vai cilvēks to ilgāk var spēt?<delimiter>Tādēļ: ja darbu tu sāksi, ņemot vērā Dao,<delimiter>Tad būsi vienots ar visiem, kam Dao ir,<delimiter>Ar tiem, kam piemīt De, būsi vienots, pateicoties De,<delimiter>Ar tiem, kam ir trūkumi, būsi vienots trūkumos.<delimiter>Ja esi vienots ar viņiem tādēļ, ka dārgs tev ir Dao,<delimiter>Tad tie, kuri seko Dao, tev līksmi pretī nāks.<delimiter>Ja esi vienots ar viņiem tādēļ, ka De ir tavs paraugs,<delimiter>Tad līksmi nāks pretī tev tie, kam piemīt De.<delimiter>Ja esi vienots ar viņiem trūkumos,<delimiter>Tad priecīgi nāks tev pretī tie, kam trūkumi ir.<delimiter>Bet tur, kur plosās šaubas,<delimiter>Dao neatrast.
<h1>24</h1>
Uz pirkstu galiem<delimiter>Nevar ilgi stāvēt.<delimiter>Parādes maršā<delimiter>Tālu nevar aiziet.<delimiter>Tas, kurš grib spīdēt,<delimiter>Paliks ēnā.<delimiter>Tas, kurš ir savtīgs,<delimiter>Nekļūs dižens.<delimiter>Sevis slavinātājs<delimiter>Nekļūs slavens.<delimiter>Sevis cildinātājs<delimiter>Netiks izcelts.<delimiter>Viņš ir pret Dao, kā trums un mēsls;<delimiter>It visas būtnes viņu nīst;<delimiter>Un tādēļ tas, kurš seko Dao,<delimiter>Viņu pametīs.
<h1>25</h1>
Esošais, spējīgs virmodams darināt sevi,<delimiter>Iekams vēl sākušas veidoties debesis un zeme,<delimiter>Mierā un tukšībā –<delimiter>Vientuļi stāv tas un izmaiņas tam ir svešas;<delimiter>Veicot pārmaiņu apli, nepazīst paguruma.<delimiter>Viņu var apjēgt kā pasaules māti.<delimiter>Nezinādams tā vārdu,<delimiter>Dēvēju viņu par Dao.<delimiter>Pūloties zināt tā mākslu,<delimiter>Dēvēju viņu par dižo.<delimiter>Saucu par diženu to, kas mūžīgi mainīgs.<delimiter>Saucu par mūžīgi mainīgu to, kas izgaist tālēs.<delimiter>Saucu par tālēs gaistošo to, kas atgriežas sevī.<delimiter>Tādēļ ir sacīts:<delimiter>Dižens ir Dao un debesis arī ir dižas,<delimiter>Dižena zeme un cilvēku valdnieks ir dižs.<delimiter>Pasaules telpā ir četri dižie<delimiter>Un ļaužu ķēniņš ir viens no tiem.<delimiter>Zeme ir cilvēkam paraugs,<delimiter>Debesis zemei ir paraugs,<delimiter>Dao ir debesīm paraugs,<delimiter>Un Dao ir paraugs pats sev.
<h1>26</h1>
Grūtais ir vieglajam sakne.<delimiter>Miers ir nemiera kungs.<delimiter>Gluži tāpat arī cēlais:<delimiter>Ceļodams augu dienu,<delimiter>Nenoliek smagu nastu.<delimiter>Kaut gan viņš arī varētu krāšņumu skatīt,<delimiter>Apmierināts viņš jūtas savā vientulībā.<delimiter>Cik daudzkārt mazāk iespēj diženais valdnieks,<delimiter>Varas un krāšņuma apņemts, kādreiz tik brīvi justies!<delimiter>Tiecoties tikai pēc vieglā, varenībai zūd saknes.<delimiter>Ķildu un nemieru gūzmā varai pienāk gals.
<h1>27</h1>
Labs ceļotājs neatstāj pēdas.<delimiter>Labs runātājs nepārsakās.<delimiter>Labs lēsējs skaitīkļus nelieto.<delimiter>Labs slēdzējs bez bultām un atslēgām slēdz,<delimiter>Bet viņa slēgtais nav atdarāms.<delimiter>Labs saistītājs valgus nelieto,<delimiter>Bet viņa sietais nav atraisāms.<delimiter>Tā arī apskaidrotais:<delimiter>Viņš allaž ir cilvēku labais glābējs,<delimiter>Tādēļ nav novārtā pamestu ļaužu.<delimiter>Viņš allaž ir radību labais glābējs,<delimiter>Tādēļ nav novārtā pamestu būtņu.<delimiter>Jo tāda ir viņa apskaidrība.<delimiter>Viņš labos ļaudis dara par slikto skolotājiem<delimiter>Un sliktos ļaudis dara par labo sekotājiem.<delimiter>Gan to, kurš nemīl savu skolotāju,<delimiter>Gan to, kurš nemīl savu sekotāju,<delimiter>Nekāda gudrība no maldīšanās nepaglābj –<delimiter>Tāds ir vissvarīgākais noslēpums.
<h1>28</h1>
Kas, zinādams savu vīrišķo spēku,<delimiter>Turpina sievišķā nespēkā palikt,<delimiter>Tas ir gultne pasaules plūdumam.<delimiter>Ja viņš ir gultne pasaules plūdumam,<delimiter>Viņu nepamet mūžīgais De<delimiter>Un viņš var atpakaļ vērsties un atkal kļūt kā bērns.<delimiter>Kas, zinādams savu apskaidrību,<delimiter>Turpina nespodrā ikdienā palikt,<delimiter>Tas ir pasaulei paraugs.<delimiter>Ja viņš ir pasaulei paraugs,<delimiter>Tad tam netrūkst mūžīgā De,<delimiter>Un viņš var atpakaļ vērsties un kļūt par vēl nedzimušo.<delimiter>Kurš, zinādams savu diženumu,<delimiter>Turpina nemanāms palikt,<delimiter>Tas ir pasaules iespējamība.<delimiter>Ja viņš ir pasaules iespējamība,<delimiter>Tad viņam prieku dod mūžīgais De,<delimiter>Un viņš var sākotnē atgriezties.<delimiter>Ja sākotnība gaist, kļūst cilvēks lietojams,<delimiter>Ja cildenais zin šādu noslēpumu, viņš spējīgs gudri vadīt kalpotājus.<delimiter>Tādēļ: ja augums cēls, nav jāapgraiza tas.
<h1>29</h1>
Ja, lietojot varu, kāds tīko pasauli sagrābt,<delimiter>Es zinu, viņš neveiksmi piedzīvos.<delimiter>Jo pasaule ir tik viegli izgaistoša,<delimiter>Ka ar to nevar rupji rīkoties.<delimiter>Kas ar to rīkoties vēlas, tas to pazudina.<delimiter>Kas noturēt to vēlas, tas to pazaudē.<delimiter>Jo būtnes vai nu izvirzās, vai seko līdzi.<delimiter>Tās saniknotas ir vai noskumušas,<delimiter>Tās spēkā pieņemas vai spēku zaudē,<delimiter>Vai uzvar tās, vai uzvarētas tiek.<delimiter>Un arī apskaidrotais:<delimiter>Viņš izvairās no straujā,<delimiter>Viņš izvairās no krāšņā,<delimiter>Viņš izvairās no majestātiskā.
<h1>30</h1>
Kas pēc Dao likuma ļaužu valdniekam palīdz,<delimiter>Tas ar ierožu spēku pasauli neapdraud.<delimiter>Viņa augstākā māksla ir prasme būt piekāpīgam.<delimiter>Tur, kur kareivju mituši, ērkšķi un dadži aug.<delimiter>Lielām armijām līdzi nāk grūti laiki.<delimiter>Faktisko uzvaru vēlas gudrais un vienīgi to,<delimiter>Neiedrošinādamies ar varu iekarot.<delimiter>Faktisko uzvaru, kurai neseko dižošanās,<delimiter>Faktisko uzvaru, kurai neseko lepošanās,<delimiter>Faktisko uzvaru tad, ja citādi nevar,<delimiter>Faktisko uzvaru, kurā nav varas draudu.<delimiter>Kas kļuvis varmācīgs, tas noveco,<delimiter>Jo tas ir pretrunā ar Dao.<delimiter>Un kas ir pretrunā ar Dao, tas drīz mirst.
<h1>31</h1>
Pat visskaistākie ieroči nelaimi vēsta,<delimiter>Tādēļ visas radības ieročus nīst.<delimiter>Tas, kurš izpratis Dao, pie ieročiem nekavējas.<delimiter>Apskaidrotais savā ikdienas dzīvē<delimiter>Uzskata kreiso pusi par goda vietu.<delimiter>Ieroču amatā goda vieta ir labā puse.<delimiter>Ieroči postu un nelaimi nes,<delimiter>Tie nav līdzeklis cildenajam.<delimiter>Tikai, ja citādi nevar, cēlais ieročus lieto.<delimiter>Miers un apcere viņam visdārgākais.<delimiter>Cildenais uzvar, bet neizjūt uzvaras prieku.<delimiter>Kas ar uzvaru lielās, tas līksmo, kad ļaudis mirst.<delimiter>Kas nāvēšanā rod prieku, ilgoto nesasniegs.<delimiter>Laimīgos brīžos uzskata kreiso pusi par goda vietu.<delimiter>Nelaimīgos brīžos uzskata labo pusi par goda vietu.<delimiter>Zemākais virsnieks pa kreisi stāv, augstākais virsnieks – pa labi.<delimiter>Tātad tie ieņem vietas gluži kā bērēs.<delimiter>Daudziem cilvēkiem mirstot, vajag tos godināt sērās.<delimiter>Tam, kurš gūst uzvaru kaujā, kā bērēs jāizturas.
<h1>32</h1>
Kamēr Dao pirmpasaules mūžībā paliek,<delimiter>Vārdu vēl nav.<delimiter>Tik nenozīmīga ir Dao neskartība,<delimiter>Ka pasaulē nevar neviens to tikai kā līdzekli lietot.<delimiter>Ja valdītāji un dižie saglabāt to prastu,<delimiter>Tad visas būtnes kā viesi malā nostātos.<delimiter>Tad vienotos debess un zeme, lai dāvātu saldo rasu.<delimiter>Un tauta pēc savas gribas par taisnību rūpētos.<delimiter>Vien tad, kad tēlu skaidrošanās sākas,<delimiter>Ir vārdi uzrodas.<delimiter>Bet, kamēr attiecas vārdi uz esošo vienādā mērā,<delimiter>Vēl zināms arī tas, kur vajag apstāties.<delimiter>Ja zina, kad apstāties klājas, tad juceklis neveidosies.<delimiter>Kas Dao pasaulei ir, var apjaust, to salīdzinot<delimiter>Ar kalnu un ieleju strautiem, kas upes un jūru pilda.
<h1>33</h1>
Kas izprot citus, tam daudz prāta.<delimiter>Kas izprot sevi, tas ir gudrs.<delimiter>Kas pārvar citus, tam daudz spēka,<delimiter>Kas pārvar sevi, tas ir varens.<delimiter>Kas sekmes izcīna, tam stingra griba,<delimiter>Visbagātākais tas, kam pieder mērenība.<delimiter>Kas ilgi amatā, tam pieder laika sprīdis.<delimiter>Tas, ko pēc nāves neaizmirst, joprojām dzīvs.
<h1>34</h1>
Diženais Dao iestrāvo visur,<delimiter>Labā un kreisajā pusē tas var būt.<delimiter>Visas radības vien caur viņu rodas,<delimiter>Un viņš sevi tām neatrauj.<delimiter>Kad darbs ir veikts,<delimiter>Viņš pie tā nekavējas.<delimiter>Viņš baro un tērpj visas būtnes,<delimiter>Bet neuzkundzējas.<delimiter>Tādēļ, ka alku tam nav.<delimiter>Viņu varam par niecīgu saukt,<delimiter>Tādēļ, ka būtnes tikai uz viņu vēršas,<delimiter>(Un viņš tām neuzkundzējas)<delimiter>Viņu varam par diženu saukt.<delimiter>Tā arī apskaidrotais:<delimiter>Nekad viņš necenšas būt liels,<delimiter>Tādēļ spēj dižens būt.
<h1>35</h1>
Kas Lielo Pirmtēlu spējīgs sevī glabāt,<delimiter>Tam, visa pasaule pati pienāk klāt.<delimiter>Tā tuvojas, un neviens tai nedara ļauna;<delimiter>Tā bauda mieru, aizstāvību un labvēlību.<delimiter>Gan mūzikas skaņas un gardumi vilinoši<delimiter>Var aizkavēt gājēju doties tālākā ceļā,<delimiter>Bet Dao, ja tas kādreiz izsacīts vārdos,<delimiter>Ir maigs un nekāda garša tam nepiemīt.<delimiter>Ja uzlūko to, nekas sevišķs nav saredzams,<delimiter>Ja ieklausās tajā, nekas sevišķs nav sadzirdams,<delimiter>Ja rīkojas tā, kā liek Dao, šai darbībai beigu nav.
<h1>36</h1>
Ja grib kaut ko savilkt kopā,<delimiter>Tam iepriekš jāļauj krietni izplesties.<delimiter>Ja grib kaut ko vāju darīt,<delimiter>Tam iepriekš jāļauj krietni stipram kļūt.<delimiter>Ja grib kaut ko iznīcināt,<delimiter>Tam iepriekš krietni uzplaukt vajag ļaut.<delimiter>Ja vēlas kaut ko paņemt,<delimiter>Tad iepriekš nepieciešams krietni dot.<delimiter>To sauc par slēpto apskaidrību.<delimiter>Jo maigais pārvar cieto,<delimiter>Jo stipro uzvar vājais.<delimiter>Kā zivis nedrīkst atstāt ūdens dzīles,<delimiter>Tā valdīšanas prasmi nedrīkst tautai paust.
<h1>37</h1>
Ir Dao mūžīgs savā bezdarbībā,<delimiter>Bet it nekas nav atstāts nepaveikts.<delimiter>Ja valdnieki un dižie to allaž ņemtu vērā,<delimiter>Tad visas būtnes pašas veidotos.<delimiter>Un pat ja veidojoties izraisītos dziņas,<delimiter>Tās rimtos vientiesībā, bez vārdiem iztiekot.<delimiter>Bez vārdiem vientiesība no dziņām atbrīvo.<delimiter>Ja dziņas rimušas, tad miers var iestāties.<delimiter>Tad pasaule pati no sevis var palikt taisnīga.
<h1>38</h1>
Tas, kam De ir visvairāk, nealkst veikt labus darbus,<delimiter>Tieši tādēļ tam piemīt visaugstākais De.<delimiter>Tas, kam De tikai nedaudz, bez mitas alkst paveikt ko labu,<delimiter>Tieši tādēļ tam ir tikai nedaudz De.<delimiter>Tas, kam ir augstākais De, bez rīcības visu paspēj,<delimiter>Taču, kam De tikai nedaudz, tas rosās, bet daudz ko nepaspēj.<delimiter>Tas, kam ir labsirdība, dara par mērķiem nedomājot,<delimiter>Bet, kas pēc taisnības tiecas, tas rīkojas, mērķiem sekojot.<delimiter>Kas rīkojas morāles priekšraksta vārdā, alkst algas un pateicības,<delimiter>Taču, ja pateicību un algu nesagaida,<delimiter>Tad gatavs neganti rīkoties.<delimiter>Tādēļ, ja Dao zudis, vēl paliek De.<delimiter>Ja De arī zudis, vēl paliek labsirdība.<delimiter>Izgaistot labsirdībai, paliek taisnīgums.<delimiter>Ja arī taisnīgums zudis, paliek morāles priekšraksts.<delimiter>Kur spēkā morāles priekšraksts, tur zudusi uzticība.<delimiter>Tas jau ir juku laikmeta iesākums.<delimiter>Sīkumains aprēķins ārēji šķiet it kā Dao, bet aizved nejēdzībā.<delimiter>Gudrais pievēršas būtībai, nevis ārējam veidam,<delimiter>Viņš pēc kodola tiecas, nevis pēc čaumalām,<delimiter>Vairāk ņem vērā īsto nekā šķietamo.
<h1>39</h1>
Jau kopš pirmlaikiem vajadzīgs vienojošais.<delimiter>Debesis, iemantojušas vienojošo, spēj būs dzidras,<delimiter>Zeme, iemantojusi vienojošo, spēj būt stingra,<delimiter>Gari, guvuši vienojošo, spējīgi radoši būt,<delimiter>Ielejas tukšība, guvusi vienojošo, tiek piepildīta,<delimiter>Radības guvušas vienojošo un ir dzīvas,<delimiter>Valdnieki iemantojuši vienojošo un ir cēli.<delimiter>Visur darbojas vienojošais.<delimiter>Ja debesis nebūtu dzidras, tām nāktos sagrūt,<delimiter>Ja zeme nebūtu stingra, tai nāktos trīcēt,<delimiter>Ja gari nebūtu radoši, viņiem nāktos sastingt,<delimiter>Ja tukšība netiktu piepildīta, tai nāktos izsīkt,<delimiter>Ja radības nebūtu dzīvas, tām nāktos sairt,<delimiter>Ja valdnieki nebūtu cēli, tie tiktu gāzti,<delimiter>Un tātad: dižajam pamats ir sīkais,<delimiter>Augstajam pamats ir zemais.<delimiter>Un arī diženie, un arī valdītāji<delimiter>Mēdz dēvēties par vientuļiem, par niecībām, par sērdieņiem<delimiter>Un šādi atzīst niecīgo par pirmssākumu.<delimiter>Bet ja tā nenotiktu?<delimiter>Ja ratiem vienas sastāvdaļas trūkst, nav pašu ratu.<delimiter>Un tādēļ tīkamāks par jašmas gludenumu<delimiter>Vienkāršā akmens raupjums.
<h1>40</h1>
Atpakaļatgriešanās ir Dao virzīšanās.<delimiter>Nevarība ir Dao izpaušanās.<delimiter>Visas lietas debesīs un uz zemes rodas no esamības.<delimiter>Esamība cēlusies ir no tā, kas ir neesošs.
<h1>41</h1>
Ja augstāko spēju cilvēks uzzina par Dao,<delimiter>Viņš cenšas dzīvot saskaņā ar to.<delimiter>Ja vidēju spēju cilvēks uzzina par Dao,<delimiter>Viņš reizēm seko tam, bet brīžiem neseko.<delimiter>Ja neapdāvināts cilvēks uzzina par Dao,<delimiter>Viņš tikai gardi pasmejas par to.<delimiter>Bet, ja viņa smiekli tad neskan visai skaļi,<delimiter>Par īsto Dao viņš vēl nav dzirdējis.<delimiter>Tādēļ parunu teicējs sacījis šādus vārdus:<delimiter>Dao apjēgšana šķiet kā miglainība,<delimiter>Sekošana Dao šķiet kā ačgārnība.<delimiter>Skaidrais Dao maigums liekas skarbums.<delimiter>Augsta prasme šķiet kā tūļāšanās.<delimiter>Īsta tikumība liekas izlaidība.<delimiter>Liela bagātība šķiet kā trūkums.<delimiter>Patiess spēks šķiet bikls kautrīgums.<delimiter>Īstā būtība izpaužas pārmaiņu gaitā.<delimiter>Lielam laukam stūri nav pamanāmi.<delimiter>Labus darba rīkus lēni gatavo.<delimiter>Pati dobjākā skaņa nav sadzirdama.<delimiter>Lielam veidojumam aprises izgaist tālē.<delimiter>Dao mēdz būt apslēpts un bez vārda,<delimiter>Taču visiem nes veltes un piepildījumu dod.
<h1>42</h1>
Dao radījis vienu.<delimiter>No viena divējādība cēlusies.<delimiter>Divējādība radījusi trejādību.<delimiter>Bet trejādība radījusi visas būtnes.<delimiter>Būtnēm aizmugurē palikusi tumsa,<delimiter>Pretī atspīd gaismas vizēšana,<delimiter>Bet visu būtņu pirmssākumu veido abu saplūdums.<delimiter>Cilvēkiem netīk vārdi vientuļais, pamestais, nelaimīgais,<delimiter>Bet šādi sevi dēvē valdnieki un dižie.<delimiter>Jo būtnes liekas zemas, ja tās izceļ,<delimiter>Un liekas augstas, ja tās zemu liek.<delimiter>Ko māca citi, mācu arī es:<delimiter>“Varmākas nenomirst dabiskā nāvē.”<delimiter>To vēlos darīt par mācības pamattēzi.
<h1>43</h1>
Tas, kas ir vismierīgākais virs zemes,<delimiter>Pārveic to, kas ir visstiprākais.<delimiter>Un pat tanī, kam nav poru, neesošais ienāk,<delimiter>Tādēļ veiksmi var dot arī mierīgums.<delimiter>Bez vārdiem mācību, bez rīkošanās veiksmi<delimiter>Var tikai nedaudzi virs zemes gūt.
<h1>44</h1>
Mans vārds vai miesa,<delimiter>Kas man tuvāks?<delimiter>Mans mūžs vai manta,<delimiter>Kas man dārgāks?<delimiter>Iegūt vai zaudēt, —<delimiter>Kas gan ir grūtāk?<delimiter>Jo ir taču zināms:<delimiter>Kurš savu sirdi vērtis alkatīgu,<delimiter>Tas katrā ziņā daudzko izniekos.<delimiter>Tam, kurš daudzko krājis,<delimiter>Nāksies daudzko zaudēt.<delimiter>Kas spēj būt pieticīgs, tas nepiedzīvos kaunu,<delimiter>Kas mēru zin, tas nepieredzēs briesmas,<delimiter>Un viņš var cerēt sasniegt ilgstamību.
<h1>45</h1>
Liela pabeigtība šķiet kā pirmatnība,<delimiter>Taču nebeidzama ir tās darbošanās.<delimiter>Liela pārpilnība šķiet kā nepilnība,<delimiter>Taču neizsmeļama tās izpaušanās.<delimiter>Liela patiesība liekas aplamība.<delimiter>Dziļa asprātība liekas nejēdzība.<delimiter>Liela daiļrunība šķiet kā neprasmīga runāšana.<delimiter>Kustība veic salu.<delimiter>Tveici pārvar miers.<delimiter>Bet skaidrība un miers var pārvaldīt pasauli.
<h1>46</h1>
Tad, kad zemes virsū Dao ievēro,<delimiter>Zirgi mēslojumu ved uz lauka.<delimiter>Tad, kad Dao netiek ievērots,<delimiter>Pāri laukiem auļo kara zirgi.<delimiter>Briesmīgākais grēks – savai iekārei dot pilnu vaļu.<delimiter>Briesmīgākais ļaunums – nebeidzama alkatība.<delimiter>Postošākā ļaužu sērga – mantkārība.<delimiter>Kas ar pietiekamo spējīgs mierā būt,<delimiter>Tas būs ilgstoši apmierināts.
<h1>47</h1>
Nav jāiziet pa durvīm,<delimiter>Lai zinātu pasauli.<delimiter>Nav jāraugās pa logu,<delimiter>Lai Dao nojaustu.<delimiter>Jo tālāk aizklīst kāds,<delimiter>Jo mazāk zina.<delimiter>Un arī apskaidrotais:<delimiter>Viņš, ceļā nedodamies, sasniedz mērķi;<delimiter>Viņš nevērodams daudzko noskaidro;<delimiter>Viņš nepūlas, bet tomēr daudzko veic.
<h1>48</h1>
Kas mācās, tas ik dienas vairāk zina,<delimiter>Kas seko Dao, tas ik dienas mazāk dara.<delimiter>Tas allaž ierobežo savu rosīšanos,<delimiter>Līdz spējīgs sasniegt nerīkošanos.<delimiter>Bet nerīkojoties nekas nav atstāts nepaveikts.<delimiter>Jo varu iegūt spējīgs tikai tas,<delimiter>Kas vienmēr paliek brīvs no darbošanās.<delimiter>Pārlieku rosīgais nav spējīgs varu gūt.
<h1>49</h1>
Apskaidrotais nedzīvo ar savu sirdi,<delimiter>Tautas sirds tam kļuvusi par viņa paša sirdi.<delimiter>Viņš pret tiem, kas labi, vienmēr labs.<delimiter>Un pret tiem, kas ļauni, arī vienmēr labs.<delimiter>Šādi stiprinoties labestībā<delimiter>Tiem, kas uzticīgi, apskaidrotais vienmēr uzticīgs,<delimiter>Taču arī neuzticīgajiem viņš ir uzticīgs.<delimiter>Šādi, stiprinoties uzticībā,<delimiter>Apskaidrotais dzīvo gluži nemanāmi,<delimiter>Taču tautai atdarīta viņa sirds.<delimiter>Ļaudis nāk pie viņa dziļā godbijībā.<delimiter>Viņš tos uzlūko kā savus bērnus.
<h1>50</h1>
Būtnes nerimtīgi dzimst un nāvē dodas.<delimiter>Treji dzīvē nāk no katriem desmit ļaudīm.<delimiter>Treji dzīvie nāvei pretī iet,<delimiter>Bet vēl ir’a treji, kas mirst darbošanās dēļ.<delimiter>Kādēļ tas tā?<delimiter>Jo viņi pārāk tiekušies pēc dzīves labumiem.<delimiter>Man nācies dzirdēt,<delimiter>Ka tas, kurš iemācījies saprātīgi dzīvot,<delimiter>Var ceļot, neizvairoties no tīģeriem un degunradžiem,<delimiter>Var neapbruņots iziet cauri karapulkiem.<delimiter>Jo degunradzim nav viņā, kur ragu iegrūst,<delimiter>Un tīģerim tur nav nekā ko plosīt,<delimiter>Un ierocim tur nav nekā ko cirst.<delimiter>Kādēļ tas tā?<delimiter>Jo viņā nav nekā, kam būtu jāmirst.
<h1>51</h1>
Dao rada būtnes, De tās uztur,<delimiter>Esme dod tām spēku, spēks tās pilnveido.<delimiter>Tādēļ tādu būtņu nav’a,<delimiter>Kas negodātu Dao un necienītu De.<delimiter>Ja Dao tura godā un ciena arī De,<delimiter>Tad likumi un rīkojumi lieki,<delimiter>Jo viss no sevis labi risinās.<delimiter>Tādēļ lai Dao un De rada, lai uztur, vairo, attīsta un pilnveido,<delimiter>Lai izaudzē un briedina un sargā,<delimiter>Radīt, nepiesaistot sev,<delimiter>Nepakļaujot veidot,<delimiter>Vairot nepaverdzinot,<delimiter>Tāds ir pats dziļākais De.
<h1>52</h1>
Pasaules sākumu dēvē par pasaules māti.<delimiter>Kas māti atradis, lai bērnus apzinātu,<delimiter>Kas bērnus atzinis, lai māti apliecinātu,<delimiter>Tas arī, mūžam izbeidzoties, briesmās nenonāks.<delimiter>Kas muti tura slēgtu, vārtus aizdarītus,<delimiter>Tam mūžu iespējams bez briesmām nodzīvot.<delimiter>Kas runā daudz un nemitīgi rosās,<delimiter>To arī palīdzība nespēj glābt.<delimiter>Kas nenozīmīgo ņem vērā, tas ir tālredzīgs;<delimiter>Un tas, kurš vājo aizsargā, ir stiprs.<delimiter>Kas Dao mirdzējumu spējīgs sasniegt,<delimiter>Lai iemantotu atgriešanos skaidrībā,<delimiter>Tam nepaliek nekas, ko apdraudētu briesmas.<delimiter>Un viņš var pastāvību iemantot.
<h1>53</h1>
Ja zināšanas man par ārējo vien būtu<delimiter>Un es tās gribētu ar Dao saskaņot,<delimiter>Tad ņemtu vērā to, kas ir jau izpaudies.<delimiter>Kur līdzeni un plati lielie ceļi,<delimiter>Tur tauta cenšas apkārtceļus iet.<delimiter>Kur ceļas krāšņas valdītāju pilis,<delimiter>Tur nezāles aug laukos, tukšums apcirkņos.<delimiter>Kur [dižie] staigā izrotātos tērpos<delimiter>Un katrs nēsā asu ieroci,<delimiter>Kur liela izvēlība ēšanā un dzeršanā,<delimiter>Kur mantu sakrāts pārmērīgi daudz,<delimiter>Tur valda laupītāju likums, nevis Dao.
<h1>54</h1>
Kas labi iedēstīts, tas neizgāzīsies,<delimiter>Kas labi iežogots, tas neaizklīdīs.<delimiter>Kas nākamajām audzēm atstāj piemiņu par sevi,<delimiter>Tas nemirstīgs.<delimiter>Kas šādi (saskaņā ar Dao) ievirza pats sevi, tā uzvedības De var izpausties.<delimiter>Kas šādi (saskaņā ar Dao) virza ģimeni, tā uzvedības De var pārpilnībā izpausties.<delimiter>Kas šādi (saskaņā ar Dao) virza savu ciemu, tā uzvedības De var plaši izpausties.<delimiter>Kas šādi (saskaņā ar Dao) virza savu valsti, tā uzvedības De var bagātīgi izpausties.<delimiter>Kas šādi (saskaņā ar Dao) virza pasauli , tā uzvedības De var vispārēji izpausties.<delimiter>Un tātad:<delimiter>Pēc sevis iespējams par citiem spriest,<delimiter>Pēc savas ģimenes par citām zināt,<delimiter>Pēc sava ciema var par citiem secināt,<delimiter>Pēc savas valsts var izprast citas valstis,<delimiter>Pēc savas pasaules var iztēloties citas pasaules.<delimiter>Bet kā lai zin, ka pasaulē ir tāda sakarība?<delimiter>Vien šādi secinot.
<h1>55</h1>
Kas lielisko De spējīgs sevī glabāt,<delimiter>Tas var būt līdzīgs tikko dzimušajam.<delimiter>To nedzeļ kukaiņi un nekož čūskas,<delimiter>Nedz zvēri plosa to, nedz putni knābj.<delimiter>Kaut viņa kauli smalki, cīpslas mīkstas,<delimiter>Viņš tomēr spējīgs cieši turēties.<delimiter>Par vienību starp vīrišķo un sievišķo tam nav ne jausmas,<delimiter>Bet viņš ir jaunradošu spēju pilns un spējīgs smalki just.<delimiter>Pat augu dienu brēcot, balss tam neaizsmok,<delimiter>Jo tā pauž dziļu saskaņu un mieru.<delimiter>Kas atzīst saskaņu, var ilgstošs būt,<delimiter>Kas ilgstamību atzīst, ver būt gudrs.<delimiter>Kas spējīgs vairot dzīvību, ir laimīgs.<delimiter>Ka gara spēkus lieto, dziņām sekojot, ir varmācīgs.<delimiter>Kas kļuvis varmācīgs, tas noveco,<delimiter>Jo tas ir pretrunā ar Dao.<delimiter>Un kas ir pretrunā ar Dao, tas iet bojā.
<h1>56</h1>
Kas zina daudz, tas gari nerunā,<delimiter>Kas runā daudz, tam zināšanu nav.<delimiter>Kas savu muti tura slēgtu, vārtus aizdarītus,<delimiter>Var sava prāta caurspiedību mīkstināt<delimiter>Un savu tieksmju saspringtību remdināt,<delimiter>Un sava gara mirdzējumu apvaldīt.<delimiter>Kas paliek vienībā ar veidojumu pīšļiem,<delimiter>Tas spējīgs veikt visdziļāko un apslēptāko savienošanos.<delimiter>To nevar pievilkt klāt, lai ar to saradotos,<delimiter>To nevar atstumt nost, lai ar to sanaidotos,<delimiter>Tam nevar pieiet, lai to izmantotu,<delimiter>Tam nevar pieiet, lai to apkarotu,<delimiter>Tam nevar pieiet, lai to godinātu,<delimiter>Tam nevar pieiet, lai to pazemotu,<delimiter>Tādēļ, ka tas ir cēlākais virs zemes.
<h1>57</h1>
Valsts vadītājam jāprot taisni spriest.<delimiter>Un spēja pievilt noder karalietās.<delimiter>Bet pasauli var iemantot vien tas,<delimiter>Kas spējīgs palikt brīvs no rosīšanās.<delimiter>No kā man zināms, ka tā notiek pasaulē?<delimiter>Jo vairāk kādā zemē aizliegumu,<delimiter>Jo dziļāk tauta nabadzībā grimst.<delimiter>Kur ļaudis sakrājuši dārgas mantas.<delimiter>Tur nerimst ķildas ģimenē un valstī.<delimiter>Jo augstāk ļaudis izkopuši savas mākas,<delimiter>Jo vairāk nederīgu lietu gatavo.<delimiter>Kur vairāk likumu un rīkojumu,<delimiter>Tur zagļi nežēlīgāk aupa tautu.<delimiter>Un tādēļ gudrais teicis:<delimiter>Es atturos no rīcības un tauta pati visu labi veic;<delimiter>Es neuzbudinos un tauta pati panāk taisnīgumu;<delimiter>Es necenšos daudz veikt un tauta pati labklājību rada;<delimiter>Es atraisos no iekārēm un tauta pati tikumīga kļūst.
<h1>58</h1>
Ja valdītāji mierīgi un apdomīgi,<delimiter>Tad tauta godīga un patiesīga kļūst.<delimiter>Kur valdītāji jaucas tautas dzīvē,<delimiter>Tur viltība un divkosība zeļ.<delimiter>Ai, nelaime! No tevis izaug laime.<delimiter>Ai, laime! Tevī slēpjas nelaime.<delimiter>Bet kam gan zināms, ka tās abas ir tik augstas,<delimiter>Ka nāk vien tad, kad pašām labpatīk?<delimiter>Jo taisnīgums var vērsties varmācībā<delimiter>Un labvēlība var par nežēlību kļūt,<delimiter>Bet tauta – ilgi dzīvot neziņā.<delimiter>Un tādēļ apskaidrotais:<delimiter>Ir paraugs, taču netop varmācīgs,<delimiter>Daudz zina, tomēr netop uzbāzīgs,<delimiter>Ir patiesīgs, bet viņa patiesība nenomāc,<delimiter>Ir gaismojošs, bet netop žilbinošs.
<h1>59</h1>
Valdot ļaudis vai kalpojot debesīm,<delimiter>Savaldība ir vērtīgākā māka.<delimiter>Apvaldot sevi, var piekāpties īstā laikā.<delimiter>Laikus izlīgstot, gūstamas balvas, ko sniedz De.<delimiter>Gūstot balvas no De, viss labi veicas.<delimiter>Labi veicoties, spēks kļūst neizsīkstošs.<delimiter>Neizsmeļams spēks nes līdzi valdīšanu.<delimiter>Valdīšanā, ko sniedz neizsīkstošs spēks, iemīt ilgstamība.<delimiter>Tieši tad tā dziļi sakņojusies<delimiter>Dao nebeidzamā ritējumā.
<h1>60</h1>
Lielu valstu valdītājiem jābūt apveltītiem<delimiter>Ar tik smalku izjūtu un prasmi,<delimiter>It kā nāktos sīkas zivis cept uz iesma.<delimiter>Tad, kad zemi valda saskaņā ar Dao,<delimiter>Nomirušo gari nenāk atpakaļ.<delimiter>Ne jau tādēļ, ka šiem gariem spēka trūktu,<delimiter>Bet to vara ļaudīm nekaitē.<delimiter>Un, ja nomirušo gari ļaudīm neparādās,<delimiter>Viedo gari pret tiem necīnās.<delimiter>Bet, ja abu veidu gari nenaidojas,<delimiter>Spēki apvienojas darbībā, kas ved pie De.
<h1>61</h1>
Lielajai valstij jāturas apakšpusē,<delimiter>Kļūstot par vienojošo pasaules lejasteci.<delimiter>Tā ir pasaules sieviešu kārtas puse.<delimiter>Sievišķais, uzturot mieru, pārveic vīrišķo,<delimiter>Tomēr, glabājot mieru, paliek apakšā.<delimiter>Liela valsts, ja tā spēj būt lēnprātīga,<delimiter>Iemanto mazas valsts mīlestību.<delimiter>Maza valsts, ja tā cenšas būt pazemīga,<delimiter>Iemanto lielas valsts atzinību.<delimiter>Viens spēj iemantot mīlestību, būdams apakšpusē,<delimiter>Otrs var iemantot atzinību, tiekdamies apakšpusē nākt.<delimiter>Ja vien lielā valsts grib tuvoties, lai pabarotu,<delimiter>Ja vien mazā valsts grib vienoties, lai palīdzētu,<delimiter>Tad tās abas ieņem iecerēto vietu.<delimiter>Taču lielajam ir jāuzturas apakšpusē.
<h1>62</h1>
Dao ikvienam ir lielākā bagātība.<delimiter>Labajiem ļaudīm Dao ir krāšņākā rota.<delimiter>Ļaunajiem ļaudīm Dao ir patvērums.<delimiter>Skaistus vārdus viegli teikt, visiem dzirdot.<delimiter>Krietnus darbu viegli veikt, visiem redzot.<delimiter>Bet vai sliktos ļaudis vajadzētu pamest?<delimiter>Kāda gan jēga tad būtu no valdītāja,<delimiter>Kāda no valdītāja trejiem padomniekiem?<delimiter>Kaut dārgakmeņiem rotāts varas zizlis<delimiter>Un ugunīgus zirgus iejūdz valdītāja ratos,<delimiter>Nekas nav vērtīgāks par sekošanu Dao.<delimiter>Kādēļ gan Dao senatnē tik ļoti bija cienīts?<delimiter>– Tad lūdzējam daudz biežāk tika dots,<delimiter>Bet tam, kas kļūdījies, daudz vieglāk tika piedots.<delimiter>Un tādēļ Dao toreiz katram bija dārgs.
<h1>63</h1>
Tas, kurš atļaujas nerīkoties,<delimiter>Nodarbojas ar bezdarbību,<delimiter>Spējīgs izgaršot bezgaršīgo,<delimiter>Sīkajā saredz dižo un nedaudzajā daudzo,<delimiter>Ļaunu cenšas atmaksāt ar labu,<delimiter>Darot vieglo, iespēj paveikt grūto,<delimiter>Pievērsdamies niecīgajam, veido lielisko.<delimiter>Viss grūtais pasaulē kā vieglais sācies,<delimiter>Viss dižais pasaulē no sīkā veidojies.<delimiter>Un arī apskaidrotais:<delimiter>Viņš negrib dižens kļūt, tādēļ veic dižus darbus.<delimiter>Kas viegli apsola, tam grūti ticēt.<delimiter>Kas visu domā vieglu, tas drīz nonāk grūtībās.<delimiter>Bet apskaidrotais katrā darbā saredz grūto,<delimiter>Tādēļ viņš spējīgs visu viegli veikt.
<h1>64</h1>
To, kas vēl mierīgs, viegli pārvaldīt.<delimiter>To, kas vēl neattīstīts, viegli ietekmēt.<delimiter>To, kas vēl nenostiprinājies, viegli liekt.<delimiter>To, kas vēl niecīgs, viegli izkliedēt.<delimiter>Uz to der iedarboties, kā vēl nav.<delimiter>Un kārtot vajag to, kur vēl nav juku.<delimiter>No dīgsta mata resnumā var izaugt milzu koks.<delimiter>Un deviņstāvu torni ceļ ar pirmo zemes piku.<delimiter>Ar pirmo soli sākas tūkstošjūdžu ceļojums.<delimiter>Kas cenšas rīkoties, tas pazudina,<delimiter>Kas cenšas piesaistīt, tas pazaudē.<delimiter>Un arī apskaidrotais:<delimiter>Neko viņš nepazudina, jo nerīkojas.<delimiter>Neko viņš nepiesaista, tādēļ nezaudē.<delimiter>Visbiežāk ļaudīm neveiksme nāk tad, kad darbs gandrīz jau pabeigts<delimiter>Un tādēļ darba pabeigšana prasa<delimiter>Ne mazāk rūpju kā tā iesākums.<delimiter>Tad nebūs velti iztērētu pūļu.<delimiter>Un tādēļ apskaidrotais<delimiter>Visvairāk vēlas negribēt neko.<delimiter>Viņš nealkst grūti iegūstamu lietu<delimiter>Un cenšas apgūt nemācīšanos.<delimiter>Viņš atgriežas pie tā, kam pūlis paiet garām,<delimiter>Lai veicinātu lietu dabiskumu,<delimiter>Viņš iedrošinās nedarīt neko.
<h1>65</h1>
Tie, kas senos laikos ievēroja Dao,<delimiter>Nepūlējās tautu izglītot,<delimiter>Cenzdamies to turēt vientiesībā.<delimiter>Valdīšanu ļoti apgrūtina<delimiter>Tas, ka ļaudis zina pārāk daudz.<delimiter>Tādēļ tas, kurš valda, izmantojot zināšanas,<delimiter>Savas zemes sabrukumu gatavo.<delimiter>Tas, kurš valda, nelietojot zināšanas,<delimiter>Ir šīs zemes labklājības veidotājs.<delimiter>Bet, kurš spējīgs vērā ņemt tās abas,<delimiter>Ir vispilnīgākais valdītājs.<delimiter>Šāda noslēpuma zināšana ir vispilnīgākais De.<delimiter>Apslēptākais De ir dziļš un sniedzas tālu,<delimiter>Lietām atgriežoties, atgriežas tām līdzi,<delimiter>Novedot tās īstā saskanībā.
<h1>66</h1>
Upes un jūras visās ielejās valda<delimiter>Tādēļ, ka tiecas viszemākās būt,<delimiter>Tādēļ tās ir valdnieki visās lejās.<delimiter>Un arī apskaidrotais:<delimiter>Ja viņš ilgojas pacelties ļaudīm pāri,<delimiter>Viņam jākļūst vispazemīgākajam.<delimiter>Ja viņš ļaužu vidū grib izvirzīties,<delimiter>Viņam jākļūst visapvaldītākajam.<delimiter>Un tātad:<delimiter>Lai gan viņš paceļas pāri, ļaudīm nekļūst smagi.<delimiter>Lai gan viņš izvirzās priekšā, ļaudis nav atstumti.<delimiter>Un arī:<delimiter>Ļaudis labprāt izvirza viņu un no tā nenovēršas.<delimiter>Tādēļ, ka viņš nesacenšas,<delimiter>Neviens virs zemes nespēj sacensties ar viņu.
<h1>67</h1>
Visi mēdz teikt, ka dižs gan ir mans Dao,<delimiter>Tomēr ikdienas dzīvē tas nevar būt noderīgs.<delimiter>Taču tieši tādēļ Dao tik dižens,<delimiter>Ka tas ikdienas dzīvē nevar būt noderīgs.<delimiter>Ikdienišķs derīgums drīz ved sīkumainībā.<delimiter>Treji lielākie dārgumi man doti:<delimiter>Pirmais to vidū ir mīla pret cilvēkiem,<delimiter>Otrais no tiem ir mana pieticība,<delimiter>Trešais dārgums man pazemība ir.<delimiter>Kam ir cilvēkmīlestība, tas var drosmīgs kļūt,<delimiter>Kam ir pieticība, tas var atļauties būt devīgs,<delimiter>Kam ir pazemība, tas var valdnieks būt.<delimiter>Drosmīgais bez cilvēkmīlestības,<delimiter>Devīgais bez pieticības,<delimiter>Valdnieks, kam nav pazemības,<delimiter>Virzās pretī savai bojāejai.<delimiter>Tas, kurš cīnīdamies seko cilvēkmīlai, uzvar kaujās<delimiter>Un ir nepārvarams tad, kad aizsargājas.<delimiter>Debesis to allaž cenšas paglābt,<delimiter>Cilvēkmīla viņu apsargā.
<h1>68</h1>
Prasmīgs virspavēlnieks nemīl karu,<delimiter>Prasmīgs karavīrs nav saniknots.<delimiter>Tas, kurš spējīgs uzveikt, nesāk ķildu.<delimiter>Tas, kurš vadīt spēj, nav augstprātīgs.<delimiter>Šāds ir īstās miermīlības De.<delimiter>Šāds ir ļaužu vadīšanas pamatlikums.<delimiter>Tikai tā var nonākt saskaņā ar dabu<delimiter>Līdz par senākajam pirmsākumam.
<h1>69</h1>
Karotājiem pamācība teikta:<delimiter>Labāk kautram viesim, nekā lepnam kungam būt.<delimiter>Labāk pēdas tiesu atiet nekā sprīdi uzmākties.<delimiter>Veiksmi var gūt arī neuzbrūkot.<delimiter>Pārveikt pretinieku var bez ieročiem,<delimiter>Padzīt pretinieku necīnoties,<delimiter>Spēku nelietojot, uzvarēt.<delimiter>Visbīstamāk ir zemu vērtēt pretinieku.<delimiter>Kas vieglprātīgi uzbrūk, zaudē Dao balvas.<delimiter>Un tādēļ, diviem karaspēkiem sastopoties kaujā,<delimiter>Gūst panākumus tas, kurš vairāk par to skumst.
<h1>70</h1>
Manus vārdus viegli saprast, viegli īstenot,<delimiter>Taču nav neviena, kas tos saprastu un īstenotu.<delimiter>Vārdiem, ko es saku, ir savs pamats,<delimiter>Darbiem, ko es ierosinu veikt, ir sava jēga.<delimiter>Tomēr ļaudis nezin to un nespēj mani saprast.<delimiter>Tas, ko saprot tikai daži, ir pats dārgākais.<delimiter>Tātad apskaidrotais rupjā tērpā glabā dārgakmeņus.
<h1>71</h1>
Zinātājam zināt sevi nezinošu ir pats augstākais.<delimiter>Nožēlojami ir nezinošam tēlot zinātāju.<delimiter>Tikai tas, kas šādi neizliekas,<delimiter>Var no tādas ligas palikt brīvs.<delimiter>Viedais paliek brīvs no šādas kaites,<delimiter>Izlikšanās viņam nepiemīt.<delimiter>Tādēļ viņš no nožēlojamības paliek brīvs.<delimiter>———<delimiter>(variants:)<delimiter>Iepazīt neapzināmo ir pats augstākais veikums.<delimiter>Nožēlojami ir zināmo neiepazīt.<delimiter>Tas, kurš zina, ka neko nav iepazinis,<delimiter>Ir no šādas likstas palicis brīvs.<delimiter>Gudrais palicis brīvs no šādas vainas,<delimiter>Jo viņš zina, ka zināmo neiepazīst.<delimiter>Tieši tādēļ no minētās kaites viņš palicis brīvs.
<h1>72</h1>
Kad zūd bijība pret to, kas drausmīgs,<delimiter>Īstie šausmu laiki iestājas.<delimiter>Labāk, ja ikviens ir drošs par savu māju<delimiter>Un var mierā būt ar likteni.<delimiter>Tas, kas nevārdzina tautu, netiks nīsts.<delimiter>Un apskaidrotais:<delimiter>Savu gaismu zin, bet paliek ēnā,<delimiter>Savu spēku zin, bet paliek bikls,<delimiter>Gūdams īsto, atmet šķietamo.
<h1>73</h1>
Kas, drosmīgs būdams, kļuvis pārgalvīgs, tas mirst.<delimiter>Kas, drosmīgs būdams, nekļūst pārgalvīgs, tas dzīvo.<delimiter>Viens drosmes veids nes labumu, bet otrs – postu.<delimiter>Bet kam ir zināms,<delimiter>Kādēļ viens no tiem gan debesīm nav tīkams?<delimiter>Pat tam, kas apskaidrots, to grūti izprast.<delimiter>Jo debess Dao necīnās, bet allaž uzvar.<delimiter>Tas nerunādams visu noskaidro.<delimiter>Tas nesauc, tomēr visi pie tā tiecas.<delimiter>Tas nepūloties visu nokārto.<delimiter>Kaut rets un lielacains ir debess tīkls,<delimiter>Nekas tam nespēj cauri izslīdēt.
<h1>74</h1>
Ja ļaudis nāves priekšā nejūt baiļu,<delimiter>Vai viņus var ar nāvi iebiedēt?<delimiter>Bet vai gan tos, kas nāves bailēs rīkojušies neparasti,<delimiter>Man vajadzētu ķert un nonāvēt?<delimiter>Kam gan var ienākt prātā šādi rīkoties?<delimiter>Ir tikai viens, kas mirstīgajiem nāvi nes.<delimiter>Un, kurš to tīko aizstāt,<delimiter>Tas ir kā nejēga ar asiem amatrīkiem.<delimiter>Kas asus rīkus lieto, darbu neprazdams,<delimiter>Tas drīz pats sevi ievaino.
<h1>75</h1>
Ļaudis badu cieš,<delimiter>Jo valdītāji prasa pārmērīgus meslus.<delimiter>Lūk, kādēļ ļaudis badu cieš.<delimiter>Tautu grūti vadīt,<delimiter>Jo valdītāji cenšas paveikt pārāk daudz.<delimiter>Lūk, kādēļ tautu grūti vadīt.<delimiter>Ļaudis nāvi neņem vērā,<delimiter>Jo valdītāji dzīves baudu alkst.<delimiter>Lūk, kādēļ ļaudis nāvi neņem vērā.<delimiter>Bet tas, kurš strādā ne jau savas dzīves labā,<delimiter>Ir labāks nekā tas, kurš dreb par dzīvību.
<h1>76</h1>
Maigs un nevarīgs ir tikko piedzimušais.<delimiter>Ciets un stings kļūst cilvēks, kad viņš mirst.<delimiter>Zāle un koki dīgstot ir maigi un sulas pilni.<delimiter>Cieti un sīksti tie kļūst, kad bojā iet.<delimiter>Jo cietība un stiprums pieder nāvei.<delimiter>Maigums un vājums piemīt dzīvībai.<delimiter>Un tātad:<delimiter>Smagi ieroči nenes uzvaru,<delimiter>Augsti koki viegli izgāžas,<delimiter>Lielajiem un spēcīgajiem nav tās veiksmes,<delimiter>Kāda mēdz būt vājajiem un mazajiem.
<h1>77</h1>
Kā loka uzvilcējs mēdz darīt debess Dao.<delimiter>Kas bija augstu, nonāk apakšpusē,<delimiter>Kas bija zemu, nonāk virspusē.<delimiter>Kur pārpilnība mīt, tur Dao paņem,<delimiter>Un tur, kur trūkums mājo, Dao dod,<delimiter>Bet šādi dara tikai debess Dao;<delimiter>Tas remdē pārmērības, postu mazinot.<delimiter>Un šādi nerīkojas ļaužu Dao:<delimiter>Kur jau ir pārāk maz, tur tas vēl atņem,<delimiter>Kur jau ir pārāk daudz, tur iedod klāt.<delimiter>Bet kurš gan spējīgs citiem atdot to, kā pašam gana?<delimiter>– Vien tas, kurš seko Dao.<delimiter>Un tādēļ gudrais darinādams nepiesaista,<delimiter>Kad darbs ir veikts, viņš nepaliek pie tā,<delimiter>Viņš savu nozīmību citiem neuzspiež.
<h1>78</h1>
Nekas nav pasaulē tik mīksts un maigs kā ūdens.<delimiter>Un tieši tas visvairāk spējīgs cieto graut.<delimiter>Bet pašu ūdeni nekas nav spējīgs mainīt.<delimiter>Kā vājais uzveic stipro,<delimiter>Un maigais pārvar cieto,<delimiter>Ikkatrs zina,<delimiter>Bet ne ikviens to spējīgs īstenot.<delimiter>Un arī gudrais teicis:<delimiter>“Kas savas zemes kaunu uzņemas,<delimiter>Tas kļūst par vadītāju upurrituālam.<delimiter>Kas savas zemes postu uzņemas,<delimiter>Tas kļūst pat valdītāju pasaulei.”<delimiter>Vispatiesākie vārdi skan kā blēņas.
<h1>79</h1>
Ja, labojot lielu netaisnību, savukārt pieļauj netaisnību,<delimiter>Vai to gan var par labu darbu saukt?<delimiter>Bet gudrais attiecina uz sevi vissmagākos pārmetumus,<delimiter>Nevienu nepeļot.<delimiter>Krietnie visu paveic, pildot pienākumu,<delimiter>Bet nekrietnie visur alkst uzstiept savu gribu.<delimiter>Neviens nav sākotnēji Dao izredzēts,<delimiter>Bet izrādās, ka Dao vienmēr bijis krietno pusē.
<h1>80</h1>
Kaut valstis būtu mazas, tajās nedaudz ļaužu,<delimiter>Lai arī cik daudz būtu sarežģītu rīku, tos labāk mierā likt.<delimiter>Kaut ļaudis dzīves laikā neilgotos nāves<delimiter>Un neaizklīstu tālu svešumā.<delimiter>Ja arī būtu laivu, ratu pietiekami,<delimiter>Nevienam nevajag’a ar tiem projām braukt.<delimiter>Lai arī cik daudz būtu ieroču un bruņu,<delimiter>Tos mūžam nevajag’a kaujā laist.<delimiter>Lai ļaudis atkal auklās mezglus sien<delimiter>Un mezglu rakstu lieto rakstu zīmju vietā.<delimiter>Kaut garda šķistu pārtika un drēbes – košas,<delimiter>Kaut ērti šķistu mājokļi un dzīve – jautra.<delimiter>Ja arī kaimiņzemes atrastos tik tuvu,<delimiter>Ka vienā sadzirdētu otras suņu rejas, gaiļu dziedāšanu,<delimiter>Kaut ļaudis mirtu sirmā vecumā,<delimiter>Ne reizes nebijuši kaimiņzemē.
<h1>81</h1>
Dzirdēt patiesus vārdus nav patīkami.<delimiter>Vārdos, kas tīkami, patiesības nav.<delimiter>Krietnais nemēdz sacīt skaistas runas.<delimiter>Gudrais ar zināšanām nelepojas.<delimiter>Kas ar ziniībām plātās, tam gudrības nav.<delimiter>Apskaidrotais nekrāj īpašumu.<delimiter>Viņš tiecas iespējami vairāk iedot citiem.<delimiter>Bet, jo viņš vairāk atdod,<delimiter>Jo vairāk viņam atkal ir ko dot.<delimiter>Debesu Dao visiem nes svētību, nedarot pāri nevienam.<delimiter>Cildenā valdnieka Dao veic nesacenšoties.