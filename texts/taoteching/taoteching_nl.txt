Lao-Tse
<h1>Tao Te Tjing</h1><delimiter>Nederlandse bewerking door John Willemsens
<h1>1</h1>
Het Tao dat genoemd wordt, is niet het eeuwige Tao,<delimiter>want de namen die wij noemen, zijn geen eeuwige namen.<delimiter>Hemel en Aarde zijn naamloos geboren;<delimiter>noemen is enkel de moeder der dingen.<delimiter>Wie geen verlangens koestert, aanschouwt hun mysterie;<delimiter>wie wel verlangens koestert, aanschouwt hun gedaante.<delimiter>De twee zijn in wezen hetzelfde;<delimiter>pas dan krijgen ze elk een eigen naam.<delimiter>We zouden beide een mysterie kunnen noemen<delimiter>en nog geheimzinniger is de poort aller mysteriën.
<h1>2</h1>
Het is omdat iedereen schoonheid als schoon beschouwt,<delimiter>dat het lelijke bestaat;<delimiter>het is omdat iedereen goedheid als goed beleeft,<delimiter>dat het kwade bestaat.<delimiter>Zijn en niet-zijn veroorzaken elkaar;<delimiter>moeilijk en eenvoudig vergelijken zich met elkaar;<delimiter>lang en kort meten zich aan elkaar;<delimiter>hoog en laag onderscheiden zich van elkaar;<delimiter>klank en stem vormen zich uit elkaar;<delimiter>voor en na rangschikken zich naar elkaar.<delimiter>Daarom handelt de wijze door niet-handelen<delimiter>en verkondigt hij zonder woorden.<delimiter>De tienduizend dingen ontstaan<delimiter>en hij wijst geen enkele af.<delimiter>Hij verbouwt ze, maar neemt er geen in bezit;<delimiter>hij kweekt ze, maar laat ze vrij groeien.<delimiter>Hij volbrengt zijn taak, maar eist geen genoegdoening,<delimiter>en omdat hij geen genoegdoening eist,<delimiter>verliest hij niet wat hem toekomt.
<h1>3</h1>
Begunstig niet de verdienstelijken,<delimiter>opdat de mensen niet gaan wedijveren.<delimiter>Hecht geen waarde aan schaarse goederen,<delimiter>opdat de mensen niet gaan stelen.<delimiter>Toon geen begeerlijke dingen,<delimiter>opdat hun harten niet onrustig worden.<delimiter>De wijze bestuurt door de harten te ledigen<delimiter>en de magen te vullen,<delimiter>door de driften te verzwakken<delimiter>en de botten te versterken.<delimiter>Hij zorgt er aldus voor,<delimiter>dat de mensen zonder listen of begeerte zijn,<delimiter>en de sluwen zich niet wagen.<delimiter>Door te handelen door niet-handelen,<delimiter>heerst er vanzelf orde.
<h1>4</h1>
Tao is gelijk een ledig vat waaruit je onuitputtelijk schenken kunt,<delimiter>Bodemloos, is het alsof het de voorouder aller dingen ware:<delimiter>het verstompt zijn scherpte en ontwart de strikken,<delimiter>het dooft zijn licht en wordt één<delimiter>met het stof van de wereld!<delimiter>Diep en vredig, schijnbaar eeuwig,<delimiter>ik weet niet wiens telg het is;<delimiter>misschien bestond het reeds eer de Hemelgod.
<h1>5</h1>
Hemel en Aarde zijn niet humaan;<delimiter>zij beschouwen de tienduizend dingen<delimiter>als offerhonden van stro.<delimiter>En de wijze is niet humaan;<delimiter>hij beschouwt alle mensen als offerhonden van stro.<delimiter>Hemel en Aarde zijn als een blaasbalg,<delimiter>hoewel ledig, nimmer uitgeput;<delimiter>wanneer hij gebruikt wordt, geeft hij opnieuw meer.<delimiter>De kracht van woorden vergaat;<delimiter>daarom is het beter om steeds opnieuw<delimiter>tot het centrum te keren.
<h1>6</h1>
Onsterfelijk is de geest van het dal;<delimiter>men noemt haar de wonderlijke vrouw;<delimiter>haar poort, het beginsel van Hemel en Aarde,<delimiter>geeft voortdurend, misschien sinds eeuwig;<delimiter>put eruit en ze blijkt onuitputtelijk.
<h1>7</h1>
De Hemel is blijvend en de Aarde duurzaam;<delimiter>ze zijn blijvend en duurzaam,<delimiter>omdat ze niet voor zich bestaan.<delimiter>Daarom kunnen ze voor lange tijd bestaan.<delimiter>Zo ook plaatst de wijze zich achter,<delimiter>maar blijft toch op de voorgrond;<delimiter>hij verwijdert zich, maar blijft toch aanwezig.<delimiter>Is het niet omdat hij geen eigenbelang koestert,<delimiter>dat aan zijn belangen wordt voldaan?
<h1>8</h1>
De verheven mens is gelijk water.<delimiter>Water is goed:<delimiter>het begunstigt de tienduizend dingen<delimiter>en wedijvert niet met ze;<delimiter>het verblijft op lage plekken, die de mensen verfoeien.<delimiter>Daarom lijkt het zoveel op Tao.<delimiter>In zijn wonen, houdt hij van de aarde;<delimiter>in zijn hart, houdt hij van de ernst,<delimiter>in zijn verbonden, van menselijkheid,<delimiter>in zijn woorden, van trouw.<delimiter>In zijn regeren, houdt hij van orde,<delimiter>in zijn zaken, van bekwaamheid,<delimiter>in al zijn handelen, van tijdigheid.<delimiter>Omdat hij niet wedijvert, is er niets op hem aan te merken.
<h1>9</h1>
Een kom tot de rand gevuld, kun je niet dragen;<delimiter>het is beter om op tijd te stoppen.<delimiter>Blijf een zwaard wetten en het zal zijn scherpte weer verliezen.<delimiter>Wanneer goud en jade je hal vullen, kun je ze niet langer bewaken.<delimiter>Eer en rijkdom brengen de trots, die je doet struikelen.<delimiter>Te stoppen wanneer het werk gedaan is, is de Weg van de Hemel.
<h1>10</h1>
Kun je jezelf bewaren en het Ene omhelzen,<delimiter>zonder één te verlaten?<delimiter>Kun je je krachten verzamelen<delimiter>en je kinderzwakte behouden?<delimiter>Kun je je inzichten verfijnen<delimiter>en de waarheid blijven spiegelen?<delimiter>Kun je van de mensen houden<delimiter>en de staat zonder sluwheid regeren?<delimiter>Kun je de poorten van de Hemel<delimiter>gelijk een vrouw openen en sluiten?<delimiter>Kun je zonder bemoeienis begrijpen,<delimiter>zonder bemoeienis doorgronden?<delimiter>Te verbouwen en te kweken,<delimiter>te verbouwen, maar niet in bezit te nemen,<delimiter>te kweken, maar vrij te laten groeien,<delimiter>te leiden, maar niet te heersen,<delimiter>dit is de wonderlijke deugd.
<h1>11</h1>
Dertig spaken rond een naaf geplaatst, maken het wiel,<delimiter>doch de leegte van de naaf bepaalt zijn bruikbaarheid.<delimiter>Klei wordt gekneed om een kom te vormen,<delimiter>doch de leegte van de kom bepaalt haar bruikbaarheid.<delimiter>Deuren en ramen worden in een kamer gesneden<delimiter>en het is hun leegte, die hun bruikbaarheid bepaalt.<delimiter>Haal daarom voordeel uit wat is,<delimiter>maar zie het nut van wat niet is.
<h1>12</h1>
De vijf kleuren maken de ogen blind;<delimiter>de vijf tonen maken de oren doof;<delimiter>de vijf smaken bederven de tong.<delimiter>Wedrennen en jagen maken de mensen gek.<delimiter>Schaarse goederen belemmeren hun gang.<delimiter>Daarom besteedt de wijze aandacht aan de buik<delimiter>en niet aan de ogen.<delimiter>Daarom doet hij het ene niet en wel het andere.
<h1>13</h1>
Wees op je hoede wanneer je gunst<delimiter>of beschaming ondergaat;<delimiter>beschouw eer en tegenspoed met<delimiter>dezelfde ernst als je lichaam.<delimiter>Waarom op je hoede zijn,<delimiter>wanneer je gunst of beschaming ondergaat?<delimiter>Gunst kan de mindere van beide zijn.<delimiter>Wees daarom op je hoede wanneer je ze ontvangt<delimiter>en wanneer je ze verliest.<delimiter>Dit wordt bedoeld met op je hoede te zijn,<delimiter>wanneer je gunst of beschaming ondergaat.<delimiter>Wat wordt bedoeld met eer en tegenspoed<delimiter>met dezelfde ernst als je lichaam beschouwen?<delimiter>De reden waarom ik tegenspoed onderga,<delimiter>is dat ik een lichaam heb;<delimiter>zou ik geen lichaam hebben,<delimiter>welke tegenspoed zou ik kunnen ondergaan?<delimiter>Daarom kunnen wij aan degene,<delimiter>die de wereld gelijk zijn lichaam acht,<delimiter>de leiding van de staat toevertrouwen,<delimiter>aan degene, die van de wereld<delimiter>zoals van zijn lichaam houdt,<delimiter>de zorg voor de staat toevertrouwen.
<h1>14</h1>
Omdat we ernaar kijken en niet zien,<delimiter>wordt het onzichtbaar genoemd;<delimiter>omdat we ernaar luisteren en niet horen,<delimiter>wordt het onhoorbaar genoemd;<delimiter>omdat we ernaar reiken en niet treffen,<delimiter>wordt het ontastbaar genoemd;<delimiter>omdat we de drie niet verder kunnen onderzoeken,<delimiter>worden ze als één gezien.<delimiter>Omhoog geen schittering, geen duister bij de val,<delimiter>eeuwig en oneindig, onnoembaar,<delimiter>gaat het terug naar waar niets is.<delimiter>Men noemt het vorm zonder vorm, beeld zonder iets.<delimiter>Men noemt het onbepaald en ongrijpbaar;<delimiter>ga het tegemoet en je ziet geen voor,<delimiter>volg het en je ziet geen achter.<delimiter>Hou daarom vast aan het Tao van eer<delimiter>om het heden te bedwingen;<delimiter>te weten hoe het sinds den beginne was,<delimiter>noemt men de leidraad van Tao.
<h1>15</h1>
De meesters van weleer waren heel mysterieus en doordringend,<delimiter>hun inzichten te diep om te begrijpen.<delimiter>En omdat ze niet te begrijpen zijn, is dit wat men hen noemde:<delimiter>Omzichtig, zoals je een bevroren beek in de winter oversteekt,<delimiter>schuchter, alsof er gevaar van alle kanten dreigde;<delimiter>ingetogen, als een gast,<delimiter>gewoon, als ongesneden hout;<delimiter>meegaand, als smeltend ijs,<delimiter>ontvankelijk, als een dal,<delimiter>troebel, als een modderpoel.<delimiter>Maar wie kan als het troebele water door zich stil te houden<delimiter>uit zichzelf geleidelijk weer helder worden?<delimiter>Wie kan vanuit de stilte uit zichzelf<delimiter>geleidelijk weer tot leven komen?<delimiter>Hij die deze Tao bezit, wil zich niet tot overlopen vullen;<delimiter>omdat hij niet vervloeien zal, wordt hij nimmer minder,<delimiter>behoeft hij nimmer vernieuwing!
<h1>16</h1>
Voorwaar, bereik de uiterste leegte en behoud standvaste stilte.<delimiter>De tienduizend dingen komen tot leven en dan zie je ze weer terugkeren;<delimiter>alle dingen komen tot bloei en dan keert elk naar zijn wortels.<delimiter>Deze terugkeer betekent rust, terugkeer naar zijn lot.<delimiter>Men noemt de terugkeer het eeuwige en het eeuwige kennen verlichting,<delimiter>het eeuwige niet kennen blindheid, dat tot rampspoed leidt.<delimiter>Wie het eeuwige kent, is alomvattend,<delimiter>alomvattend, daarom zonder voorkeur,<delimiter>zonder voorkeur, daarom verheven,<delimiter>verheven, daarom één met het grote.<delimiter>Omdat hij één met het grote is, is hij volgens Tao,<delimiter>en omdat hij volgens Tao is, is hij eeuwig;<delimiter>het vergaan van zijn lichaam houdt geen gevaar in.
<h1>17</h1>
Van de beste heerser weet je enkel dat hij bestaat;<delimiter>de op een na de beste wordt geliefd en geëerd;<delimiter>de volgende wordt gevreesd;<delimiter>de daaropvolgende wordt veracht.<delimiter>Het is wanneer je geen vertrouwen in anderen hebt,<delimiter>dat de anderen geen vertrouwen hebben.<delimiter>De beste heerser is heel zuinig met zijn woorden;<delimiter>hij vervult zijn taak, voltooit zijn werk,<delimiter>en het volk zegt, dat het vanzelf gebeurde.
<h1>18</h1>
Het was toen het grote Tao in verval raakte,<delimiter>dat menselijkheid en rechtschapenheid ontstonden;<delimiter>het was toen geleerdheid en kennis ontstonden,<delimiter>dat grote hypocrisie ontstond;<delimiter>het is wanneer de zes familieverbanden in onvrede raken,<delimiter>dat kinderplicht en ouderliefde worden geprezen;<delimiter>het is wanneer de staat in wanorde raakt,<delimiter>dat trouwe dienaars worden geëerd.
<h1>19</h1>
Leg af de geleerdheid en verwerp de kennis<delimiter>en de mensen worden er honderdmaal beter van;<delimiter>leg af de menselijkheid en verwerp de rechtschapenheid<delimiter>en de mensen zullen kinderplicht en ouderliefde hervinden;<delimiter>leg af het vernuft en verwerp het voordeel<delimiter>en de mensen zullen niet langer roven.<delimiter>Deze drie zijn dus uiterlijkheden, die niet voldoen.<delimiter>Meer houvast bieden het gewone te tonen en de eenvoud te betrachten,<delimiter>en aldus de hebzucht te verkleinen en de begeerten te verminderen.
<h1>20</h1>
Voorwaar, leg af geleerdheid en er zal geen verdriet volgen!<delimiter>Dat ja zeker van jawel verschilt;<delimiter>dat dit goed en dat verkeerd is;<delimiter>dat je moet vrezen wat de mensen vrezen...<delimiter>helaas is van deze dwalingen het einde nog niet in zicht,<delimiter>en de mensen zijn vrolijk als bij een offerfeest,<delimiter>als bij het beklimmen van de kijktoren in de lente.<delimiter>Ik alleen sta teruggetrokken zonder teken van verlangens,<delimiter>als een kind dat nog niet gewezen heeft,<delimiter>lusteloos, alsof ik geen tehuis had.<delimiter>De mensen bezitten van alles voldoende<delimiter>en het is alsof ik alles verloren had.<delimiter>De mijne is waarlijk de geest van een onontwikkeld mens,<delimiter>zonder enige kijk en traag.<delimiter>De gewone mensen schitteren waarlijk;<delimiter>ik alleen blijf in het donker.<delimiter>De gewone mensen kunnen onderscheiden en zijn zelfverzekerd;<delimiter>ik alleen heb geen voorkeur.<delimiter>Het is alsof ik als de drijvende zee ware,<delimiter>of de wind, schijnbaar doelloos;<delimiter>de mensen allen hebben een doel.<delimiter>Ik alleen schijn hardleers en onbeholpen;<delimiter>ik alleen ben anders dan anderen<delimiter>en waardeer het voedsel van de Moeder.
<h1>21</h1>
De alomvattendheid van de grote deugd komt enkel van Tao,<delimiter>en wat wij Tao noemen is ongrijpbaar en onbepaald.<delimiter>In het is onbepaald en ongrijpbaar het beginsel;<delimiter>in het zijn ongrijpbaar en onbepaald de dingen.<delimiter>In het is ondoorgrondelijk de kracht;<delimiter>de kracht is heel echt; die kun je zien.<delimiter>Tot ver terug in de tijd is haar werking onveranderd;<delimiter>zo kan ik tot het begin aller dingen doordringen.
<h1>22</h1>
Hoe kan ik weten dat het begin aller dingen zo was?<delimiter>Aldus:<delimiter>wat toegeeft, behoudt zich heel;<delimiter>wat buigt, wordt weer recht;<delimiter>wat leeg is, vult zich weer;<delimiter>wat verbruikt is, wordt weer nieuw.<delimiter>Wat te weinig heeft, zal verwerven,<delimiter>wat teveel heeft, verdolen.<delimiter>Daarom omhelst de wijze het Ene en gedraagt zich als de Wereld.<delimiter>Hij treedt niet op de voorgrond en daarom verkrijgt hij licht.<delimiter>Hij rechtvaardigt zich niet en daarom verkrijgt hij aanzien.<delimiter>Hij beroemt zich nergens op en daarom verkrijgt hij vertrouwen.<delimiter>Hij overdrijft niet en daarom verkrijgt hij duurzaamheid.<delimiter>Omdat hij niet wedijvert, zal niemand het tegen hem opnemen.<delimiter>Is de oude zegswijze „toe te geven, is zich heel behouden“ loos gepraat?<delimiter>Voorwaar, hij zal behouden blijven en wat hem toekomt,<delimiter>zal naar hem toekomen.
<h1>23</h1>
De Natuur heeft weinig woorden nodig;<delimiter>een wervelwind duurt niet de hele morgen,<delimiter>stortregen niet de hele dag.<delimiter>Wat veroorzaakt ze, dan de Natuur zelve?<delimiter>Als Hemel en Aarde ze niet langer kunnen laten duren,<delimiter>nog minder kan dit de mens.<delimiter>Wie Tao volgt, is daarom één met Tao;<delimiter>wie zijn deugd volgt, is één met zijn deugd;<delimiter>wie Tao verlaat, is één met het verlaten van Tao.<delimiter>Wie één met Tao is,<delimiter>wordt graag door Tao onthaald;<delimiter>wie één met zijn deugd is,<delimiter>wordt graag door zijn deugd onthaald.<delimiter>Wie één met het verlaten van Tao is,<delimiter>wordt graag door Tao verlaten;<delimiter>het is wanneer je geen vertrouwen in anderen hebt,<delimiter>dat de anderen geen vertrouwen hebben.
<h1>24</h1>
Wie op zijn tenen staat, valt om;<delimiter>wie wijdbeens loopt, komt niet ver.<delimiter>Wie zich voordringt, wordt niet belicht;<delimiter>wie zich rechtvaardigt, verliest zijn aanzien;<delimiter>wie zich beroemt, wordt niet geloofd;<delimiter>wie overdrijft, volbrengt niet.<delimiter>Gezien vanuit Tao, is dit alles als vuilnis,<delimiter>als de zwerende wonden die alle wezens verafschuwen;<delimiter>wie Tao bezit, keert zich er van af.
<h1>25</h1>
Nog voor Hemel en Aarde er waren,<delimiter>was er iets vermengd en onverdeeld,<delimiter>geluidloos en vormloos, onafhankelijk en onveranderlijk,<delimiter>dat overal komt en geen gevaar loopt;<delimiter>het wordt als de moeder aller dingen gezien.<delimiter>Ik weet zijn naam niet; ik noem het Tao.<delimiter>Moet ik het beschrijven, noem ik het Groot;<delimiter>groot betekent alomtegenwoordig,<delimiter>alomtegenwoordig betekent verreikend,<delimiter>verreikend betekent dat het terugkeert.<delimiter>Daarom is Tao groot.<delimiter>En de Hemel is groot,<delimiter>en de Aarde is groot,<delimiter>en de edele mens is groot.<delimiter>Er zijn vier grote dingen in het bestaan<delimiter>en de edele mens is daar één van.<delimiter>Want de edele richt zich naar de Aarde,<delimiter>de Aarde richt zich naar de Hemel,<delimiter>de Hemel richt zich naar Tao,<delimiter>en Tao richt zich naar zichzelf.
<h1>26</h1>
Het zware is de wortel van het lichte,<delimiter>de bestendigheid de heer van de voortgang.<delimiter>Daarom maakt de edele verre reizen<delimiter>zonder zich van zijn bepakking te ontdoen,<delimiter>en blijft hij rustig en onbewogen<delimiter>bij het aanschouwen van prachtige uitzichten.<delimiter>Hoe zou de heer van tienduizend voertuigen<delimiter>zich luchthartig in zijn rijk kunnen gedragen?<delimiter>Als hij luchthartig zou zijn, dan zou hij zijn dienaren verliezen;<delimiter>als hij zich zou haasten, dan zou zijn meesterschap verloren gaan.
<h1>27</h1>
Een goed reiziger laat geen sporen na;<delimiter>een goed redenaar spreekt smetteloos;<delimiter>een goed rekenaar gebruikt geen telraam.<delimiter>Een goed gesloten deur behoeft geen grendel,<delimiter>want niemand zal hem openen.<delimiter>Een goed gelegde knoop behoeft geen koord,<delimiter>want niemand zal hem losmaken.<delimiter>Zo ook is de edele een goed redder van mensen,<delimiter>want hij laat geen enkel mens achter.<delimiter>Hij is een goed redder van alle wezens,<delimiter>want hij wijst geen enkel wezen af.<delimiter>Dit noemt men het licht te verdubbelen.<delimiter>De goede is de leraar van zijn minderen<delimiter>en de minderen zijn de leerstof van de goede.<delimiter>Wie geen achting voor de leraar heeft,<delimiter>of geen waarde aan de leerstof hecht,<delimiter>is ver verdwaald ondanks zijn geleerdheid.<delimiter>Dit is het meest wezenlijke geheim.
<h1>28</h1>
Wie de man kent en de vrouw behoudt,<delimiter>wordt het ravijn van de wereld;<delimiter>wanneer hij het ravijn van de wereld is,<delimiter>zal hij de eeuwige deugd vinden<delimiter>en terugkeren naar zijn kinderlijkheid.<delimiter>Wie het witte kent en het zwarte behoudt,<delimiter>wordt een voorbeeld voor de wereld;<delimiter>wanneer hij een voorbeeld voor de wereld is,<delimiter>zal hij niet van de eeuwige deugd afdwalen<delimiter>en terugkeren tot het beginsel.<delimiter>Wie de roem kent en zijn nederigheid behoudt,<delimiter>wordt het diepe dal van de wereld;<delimiter>wanneer hij het diepe dal van de wereld is,<delimiter>zal hij meesterschap in de eeuwige deugd verkrijgen<delimiter>en worden als ongesneden hout.<delimiter>Ongesneden hout wordt tot gerei en voertuigen gesneden;<delimiter>wanneer de wijze die gebruikt,<delimiter>wordt hij de hoogste onder de edelen,<delimiter>want diegene die het minst snijdt,<delimiter>is de grootste heerser.
<h1>29</h1>
Wanneer men het rijk wil bemachtigen<delimiter>en naar de hand wil zetten,<delimiter>zal het niet gelukken.<delimiter>Het rijk is een geestelijk iets,<delimiter>dat je niet naar de hand kunt zetten.<delimiter>Wie er aankomt, schaadt het;<delimiter>wie het vasthoudt, verliest het.<delimiter>Van alle wezens op aarde gaan sommige voor,<delimiter>andere achter;<delimiter>sommige hebben een hete adem, andere koud;<delimiter>sommige zijn sterk, andere zwak;<delimiter>sommige breken, andere vallen.<delimiter>Daarom ontdoet de wijze zich van uitersten,<delimiter>van het buitensporige en het overdrevene.
<h1>30</h1>
Wie de heerser met Tao helpt,<delimiter>zal de wereld niet met geweld trachten te overheersen;<delimiter>het gebruik van geweld brengt altijd terugslag;<delimiter>waar legers zetelen, groeien doornen en distels;<delimiter>grote oorlogen worden gevolgd door hongersnood.<delimiter>Een goed aanvoerder bereikt zijn doel en stopt,<delimiter>en tracht de wereld niet te overheersen.<delimiter>Hij bereikt zijn doel, maar gaat er niet prat op;<delimiter>hij bereikt zijn doel, maar beroemt zich er niet op;<delimiter>hij bereikt zijn doel, maar is er niet trots op;<delimiter>hij bereikt zijn doel, omdat er geen andere weg was.<delimiter>Hij bereikt zijn doel, maar tracht niet te overheersen,<delimiter>want dingen die hun hoogtepunt bereiken,<delimiter>luiden hun eigen verval in;<delimiter>zulks is tegen Tao en wat tegen Tao is,<delimiter>sterft uit.
<h1>31</h1>
Ook de fijnste wapens zijn het werktuig van het kwade<delimiter>en worden door alle wezens gehaat;<delimiter>wie Tao bezit, keert zich van ze af.<delimiter>Een goed heerser eert de linkerzijde,<delimiter>enkel in oorlogstijd de rechter,<delimiter>want wapens zijn het werktuig van het kwade,<delimiter>niet het werktuig van een goed heerser.<delimiter>Wanneer hij aan het gebruik ervan niet ontkomen kan,<delimiter>zal hij terughoudendheid betrachten;<delimiter>wanneer hij een overwinning behaalt,<delimiter>beschouwt hij het niet als lofwaardig.<delimiter>Want de overwinning prijzen,<delimiter>is zich in de slachting van mensen verheugen,<delimiter>en wie zich in de slachting van mensen verheugt,<delimiter>zal niet slagen in het rijk.<delimiter>In gunstige zaken wordt de linkerzijde,<delimiter>in ongunstige zaken de rechter geëerd.<delimiter>Daarom staat de mindere aan de linkerzijde<delimiter>en de aanvoerder aan de rechter,<delimiter>zoals bij begrafenissen.<delimiter>Bij de slachting van mensen,<delimiter>mogen wij wenen van verdriet;<delimiter>bij het behalen van een overwinning,<delimiter>mogen wij rouwdiensten houden.
<h1>32</h1>
Tao is eeuwig en heeft geen naam;<delimiter>zijn eenvoud lijkt onbeduidend, maar niemand daagt het uit.<delimiter>Als koningen en prinsen zich aan Tao hielden,<delimiter>zouden alle dingen zich onderwerpen;<delimiter>Hemel en Aarde gaan samen om zoete dauw te maken<delimiter>en zonder mensenhand vallen de dauwdruppels over alles.<delimiter>Zodra er regels en structuren waren, waren er namen;<delimiter>zodra er namen zijn, weet dat je moet stoppen!<delimiter>Als je weet wanneer te stoppen, loop je geen gevaar.<delimiter>De wereld is tot Tao zoals de beken en rivieren,<delimiter>die terug naar zee vloeien.
<h1>33</h1>
Wie anderen kent, is wijs;<delimiter>wie zichzelf kent, is verlicht.<delimiter>Wie anderen overwint, is krachtig;<delimiter>wie zichzelf overwint, is sterk;<delimiter>wie tevreden is, is rijk.<delimiter>Wie optreedt, heeft wilskracht,<delimiter>wie zijn plaats behoudt, duurzaamheid;<delimiter>wie doodgaat maar niet sterft, heeft een lang bestaan.
<h1>34</h1>
Het grote Tao vloeit overal, naar links en naar rechts;<delimiter>alle dingen zijn er voor hun leven van afhankelijk<delimiter>en het wijst geen enkele af.<delimiter>Het volbrengt zijn taak, maar eist geen genoegdoening;<delimiter>het kleedt en voedt alle dingen, maar eist geen onderwerping.<delimiter>Immer verlangeloos, kunnen wij het waarlijk het Kleine noemen.<delimiter>Door alle dingen gehoorzaamd zonder dat het dwang uitoefent,<delimiter>kunnen wij het waarlijk het Grote noemen.<delimiter>Daarom streeft de wijze niet naar het grote<delimiter>en bereikt hij zo het grote.
<h1>35</h1>
Hou vast aan het groot beginsel<delimiter>en de gehele wereld zal toekomen;<delimiter>zij zal toekomen en geen gevaren,<delimiter>maar warmte, vrede en gezondheid vinden.<delimiter>Muziek en lekkernijen doen voorbijgangers zich enkel ophouden;<delimiter>de woorden van Tao, hoe mager en smaakloos!<delimiter>Wij onderzoeken ze en onderscheiden ze niet;<delimiter>wij beluisteren ze en horen ze niet.<delimiter>Gebruik ze echter en ze blijken onuitputtelijk.
<h1>36</h1>
Om te verminderen, moet je eerst verruimen,<delimiter>om te verzachten, eerst versterken,<delimiter>om te slopen, eerst bouwen,<delimiter>om te nemen, eerst geven.<delimiter>Dit noemt men het geheim licht;<delimiter>dit is hoe zacht en zwak, hard en sterk overwinnen;<delimiter>dit is waarom je vissen in het water laten moet,<delimiter>en scherpe wapens niet aan het volk moet tonen.
<h1>37</h1>
Het eeuwige Tao treedt niet op<delimiter>en toch laat het niets ongedaan.<delimiter>Als koningen en prinsen zich aan Tao hielden,<delimiter>zouden alle dingen vanzelf veranderen.<delimiter>Als na de verandering zij tot optreden neigden,<delimiter>zou ik hen tot naamloze eenvoud manen.<delimiter>Naamloze eenvoud is verlangeloos;<delimiter>verlangeloos zijn is tot rust te komen<delimiter>en de wereld zou zo uit zichzelf haar vrede hervinden.
<h1>38</h1>
De mens van grote deugd is zich niet bewust van zijn deugd<delimiter>en daarom heeft hij grote deugd;<delimiter>de mens van mindere deugd verliest zijn deugd niet uit het oog<delimiter>en daarom heeft hij geen grote deugd.<delimiter>De mens van grote deugd treedt niet op<delimiter>en toch laat hij niets ongedaan;<delimiter>de mens van mindere deugd treedt op<delimiter>en er zijn dingen die hij nalaat.<delimiter>De mens van grote menselijkheid treedt op zonder bijbedoeling;<delimiter>de mens van grote rechtschapenheid treedt op met een bijbedoeling.<delimiter>De mens van grote zedelijkheid treedt op<delimiter>en wanneer de mensen niet gehoorzamen,<delimiter>zal hij de armen strekken en zijn zeden opleggen.<delimiter>Het is wanneer Tao verloren gaat,<delimiter>dat de leer van de deugd ontstaat;<delimiter>het is wanneer de deugd verloren gaat,<delimiter>dat de leer van de menselijkheid ontstaat;<delimiter>het is wanneer de menselijkheid verloren gaat,<delimiter>dat de leer van de rechtschapenheid ontstaat;<delimiter>het is wanneer de rechtschapenheid verloren gaat,<delimiter>dat de leer van de zedelijkheid ontstaat.<delimiter>Zedelijkheid is enkel het uiterlijk vertoon van trouw en vertrouwen,<delimiter>en het begin van de wanorde;<delimiter>vormelijkheid in dit bloeisel van Tao,<delimiter>is het begin van de onwetendheid.<delimiter>Daarom verblijft een waarlijk groot mens in het vaste<delimiter>en niet in het lichte;<delimiter>daarom verblijft hij in de vrucht en niet in de bloem;<delimiter>daarom doet hij het ene niet en wel het andere.
<h1>39</h1>
Ver terug in de tijd verkregen deze het Ene:<delimiter>De Hemel verkreeg het Ene en werd helder;<delimiter>de Aarde verkreeg het Ene en werd rustig;<delimiter>de geesten verkregen het Ene en werden heilig;<delimiter>het dal verkreeg het Ene en werd vol;<delimiter>de tienduizend dingen verkregen het Ene en ze leefden en groeiden;<delimiter>koningen en prinsen verkregen het Ene en werden de heersers van het rijk.<delimiter>Ze zijn dit geworden door het Ene.<delimiter>Als de Hemel niet aldus helder geworden was, zou hij gauw scheuren;<delimiter>als de Aarde niet aldus rustig geworden was, zou zij gauw breken;<delimiter>als de geesten niet aldus heilig geworden waren, zouden ze gauw verwelken;<delimiter>als het dal niet aldus vol geworden was, zou het gauw uitgeput raken;<delimiter>als de tienduizend dingen niet aldus tot leven en groei gekomen waren,<delimiter>zouden ze gauw uitsterven;<delimiter>als koningen en prinsen niet aldus heersers geworden waren,<delimiter>zouden ze gauw vallen.<delimiter>De eenvoud is de grondslag van de eer,<delimiter>het lage de grondslag van het hoge.<delimiter>Daarom noemen koningen en prinsen zichzelf wees, eenzaam en behoeftig.<delimiter>Is dit niet omdat eer op eenvoud moet stoelen?<delimiter>Is dit niet zo?<delimiter>Voorwaar, noem elk deel van een voertuig en je hebt nog geen voertuig;<delimiter>het is beter om als rotsen te klinken, dan als jade te rinkelen.
<h1>40</h1>
De terugkeer is het gaan van Tao.<delimiter>Zwakte is de werking van Tao.<delimiter>Alle dingen ter wereld komen van zijn<delimiter>en zijn komt van niet-zijn.
<h1>41</h1>
Wanneer de verheven mens van Tao weet,<delimiter>zal hij het aandachtig vervullen;<delimiter>wanneer de middelmatige mens van Tao weet,<delimiter>zal hij het maar half geloven.<delimiter>Wanneer de laagste soort mens van Tao weet,<delimiter>zal hij het luid uitlachen;<delimiter>zou hij het niet uitlachen, dan zou het niet Tao zijn.<delimiter>Daarom wordt dit alles gezegd:<delimiter>het Tao is licht en lijkt donker;<delimiter>het Tao gaat vooruit en lijkt terug te vallen;<delimiter>het Tao is regelmatig en lijkt oneffen.<delimiter>Grote deugd lijkt leeg;<delimiter>grote zuiverheid lijkt onrein.<delimiter>Vergaande deugd lijkt ontoereikend;<delimiter>rotsvaste deugd lijkt wankel;<delimiter>het meest wezenlijke lijkt veranderlijk.<delimiter>Het grootste vierkant heeft geen hoeken;<delimiter>het grootste bouwwerk is nooit af;<delimiter>de grootste muziek heeft de zachtste klanken;<delimiter>de grootste gestalte heeft geen vorm.<delimiter>Tao is voor het oog verborgen en heeft geen naam;<delimiter>het is enkel Tao echter, dat aan alle behoeften voldoet<delimiter>en alle dingen verwezenlijkt.
<h1>42</h1>
Tao veroorzaakte het Ene;<delimiter>het Ene veroorzaakte de Twee;<delimiter>de Twee veroorzaakten de Drie;<delimiter>de Drie veroorzaakten de tienduizend dingen.<delimiter>Alle dingen dragen yin op de rug en yang in de armen<delimiter>en aan het evenwicht van deze twee ontlenen ze hun kracht.<delimiter>De mensen willen niet wees, eenzaam of behoeftig zijn.<delimiter>Toch noemen koningen en prinsen zich bij deze namen.<delimiter>Voorwaar, de vermindering wordt vaak tot aanwinst,<delimiter>de vermeerdering vaak tot verlies.
<h1>43</h1>
Wat anderen vóór mij leerden, leer ik ook:<delimiter>dat gewelddadige en woeste mensen nooit<delimiter>een natuurlijke dood sterven.<delimiter>Dit wordt de grondslag van mijn leer.<delimiter>Het zachtste op aarde kan het hardste op aarde overwinnen.<delimiter>Niet-zijn vloeit zelfs waar er geen ruimte is.<delimiter>Zo weet ik van het voordeel van te handelen door niet-handelen.<delimiter>Weinigen beheersen de leer, die wordt verkondigd zonder woorden;<delimiter>weinigen begrijpen waarom je moet handelen door niet-handelen.
<h1>44</h1>
Wat hebben wij het meeste lief, roem of ons leven?<delimiter>Wat is meer waardevol, ons leven of rijkdom?<delimiter>Wat is nadeliger, aanwinst of verlies?<delimiter>Wie kostbare begeerten koestert, zal grote sommen verkwisten;<delimiter>wie het meeste vergaart, zal de grootste verliezen lijden.<delimiter>Wie tevreden is, lijdt geen beschaming.<delimiter>Wie weet wanneer hij stoppen moet, loopt geen gevaar,<delimiter>en zal lang behouden blijven.
<h1>45</h1>
Wat het meest af is, lijkt onvolmaakt,<delimiter>maar zijn nut is ongeschonden;<delimiter>wat het meest vol is, lijkt ledig,<delimiter>maar zijn gift is onuitputtelijk;<delimiter>wat het meest recht is, lijkt krom;<delimiter>de grootste vaardigheid lijkt onbeholpen;<delimiter>de grootste welsprekendheid lijkt gestotter.<delimiter>Haastige bewegingen overwinnen de kou,<delimiter>maar door je stil te houden overwin je de hitte.<delimiter>Wie de grootste stilte weet te bewaren,<delimiter>is in staat de wereld te regeren.
<h1>46</h1>
Wanneer Tao heerst in de wereld,<delimiter>worden vurige paarden tot mestdieren;<delimiter>wanneer Tao niet heerst in de wereld,<delimiter>vertreden gevechtspaarden de achterlanden.<delimiter>Er is geen grotere ramp dan kostbare begeerten;<delimiter>er is geen grotere schuld dan ontevredenheid;<delimiter>er is geen grotere zonde dan hebzucht.<delimiter>Voorwaar, wie inziet dat hij zijn tevredenheid<delimiter>aan de tevredenheid te danken heeft,<delimiter>zal zich nimmer anders tevreden laten stellen.
<h1>47</h1>
Je kunt de wereld kennen zonder de voordeur te verlaten;<delimiter>je kunt de Weg van de Hemel zien zonder naar buiten te kijken.<delimiter>Hoe verder je gaat, hoe minder je weet.<delimiter>De wijze weet zonder te gaan,<delimiter>noemt ongezien<delimiter>en volbrengt door niet-handelen.
<h1>48</h1>
Het streven naar geleerdheid is om te vermeerderen dag na dag;<delimiter>het streven naar Tao is om te verminderen dag na dag.<delimiter>Het is om te verminderen en te verminderen,<delimiter>en het niet-handelen te bemachtigen.<delimiter>Door niet-handelen blijft niets ongedaan;<delimiter>de zaken van het rijk worden door niet-handelen geregeld,<delimiter>en wie naar ingrijpen taalt, is niet in staat het rijk te regeren.
<h1>49</h1>
De wijze heeft geen eigen mening;<delimiter>de meningen van de mensen zijn de zijne.<delimiter>Ik behandel goed wie goed is;<delimiter>ik behandel ook goed wie niet goed is,<delimiter>want zo bereik je de goedheid.<delimiter>Ik ben eerlijk tegen wie eerlijk is;<delimiter>ik ben ook eerlijk tegen wie niet eerlijk is,<delimiter>want zo bereik je de eerlijkheid.<delimiter>De wijze in het leiden van zijn rijk, heeft geen vooropgestelde mening.<delimiter>Zijn gedachte is één met de gedachte van zijn volk.<delimiter>Hij kijkt door hun ogen, hij luistert door hun oren<delimiter>en behandelt hen als kinderen.
<h1>50</h1>
De mens wordt geboren en sterft<delimiter>en maar een derde deel van hem behoort tot het leven;<delimiter>een derde deel van hem behoort tot de dood;<delimiter>een derde deel van hem behoort tot zijn gang naar de dood.<delimiter>Waarom is dit zo?<delimiter>Omdat de mens aan het leven vasthoudt.<delimiter>Ik heb gehoord echter, dat wie zijn leven goed behoudt,<delimiter>geen tijgers of wilde buffels treft,<delimiter>en in gevecht van geen wapen vlucht.<delimiter>De wilde buffel kan hem niet stoten;<delimiter>de tijger kan hem niet grijpen;<delimiter>een wapen kan hem niet doorboren.<delimiter>Waarom is dit zo?<delimiter>Omdat voor de dood in hem geen ruimte is.
<h1>51</h1>
Tao brengt ze voort en zijn deugd koestert ze;<delimiter>stof geeft ze vorm;<delimiter>omstandigheden en neigingen vervolmaken ze.<delimiter>Daarom achten de tienduizend dingen Tao<delimiter>en eren ze zijn deugd.<delimiter>Zonder een rang te bekleden, wordt Tao geacht<delimiter>en zijn deugd geëerd;<delimiter>het gebeurt spontaan.<delimiter>Voorwaar, Tao brengt ze voort en zijn deugd koestert ze.<delimiter>Zij geven ze groei en ontwikkeling;<delimiter>zij geven ze veiligheid en vrede;<delimiter>zij voeden en beschermen ze.<delimiter>Tao verbouwt ze, maar neemt er geen in bezit;<delimiter>het kweekt ze, maar laat ze vrij groeien;<delimiter>het leidt ze, maar heerst niet over ze.<delimiter>Dit noemt men de diepe en ondoorgrondelijke deugd van Tao.
<h1>52</h1>
Er was een begin aller dingen,<delimiter>dat wij de moeder aller dingen kunnen noemen.<delimiter>En wie de moeder heeft gevonden en zo haar kinderen begrijpt,<delimiter>en door haar kinderen te begrijpen, aan de moeder vasthoudt,<delimiter>zal zonder gevaar zijn, zijn leven lang.<delimiter>Sluit de toegangen, sluit de mond,<delimiter>en er zal in je leven moeiteloos vrede tot het einde heersen.<delimiter>Open de toegangen, bemoei je met de dingen,<delimiter>en tot het einde van je leven zal er geen verlossing zijn.<delimiter>Het kleine te zien is de ware verlichting;<delimiter>bij het zwakke te blijven is de ware kracht.<delimiter>Gebruik dit licht om tot de verlichting te keren,<delimiter>en je zal van alle gevaren behouden blijven.<delimiter>Dit noemt men het eeuwige te volgen.
<h1>53</h1>
Zou ik maar weinig verstand hebben,<delimiter>dan zou ik ook vrezen te verdwalen<delimiter>bij het volgen van een brede weg,<delimiter>want brede wegen hebben weinig kenmerken.<delimiter>Daarom verkiezen de mensen de zijwegen,<delimiter>de tuinen indrukwekkend,<delimiter>terwijl de landerijen verwaarloosd,<delimiter>de voorraadschuren te leeg zijn.<delimiter>Er worden opvallende kleren gedragen,<delimiter>scherpe wapens ook,<delimiter>eten en drinken onmatig genuttigd,<delimiter>rijkdom en schatten vergaard.<delimiter>Dit is diefstal en verkwisting.<delimiter>Voorwaar, dit is niet volgens Tao.
<h1>54</h1>
Wat goed in Tao geworteld is,<delimiter>kan niet van Tao ontworteld worden.<delimiter>Wat goed aan Tao vasthoudt,<delimiter>kan niet van Tao gescheiden worden,<delimiter>en van geslacht op geslacht zullen de<delimiter>voorvaderlijke offerdiensten zich vanzelf opvolgen.<delimiter>Wanneer je de deugd in jezelf ontwikkelt,<delimiter>wordt het een waarachtige deugd;<delimiter>wanneer je de deugd in de familie ontwikkelt,<delimiter>wordt het een overvloedige deugd;<delimiter>wanneer je de deugd in de gemeenschap ontwikkelt,<delimiter>wordt het een duurzame deugd;<delimiter>wanneer je de deugd in het land ontwikkelt,<delimiter>wordt het een omvangrijke deugd;<delimiter>wanneer je de deugd in het rijk ontwikkelt,<delimiter>wordt het een universele deugd.<delimiter>Zie daarom de persoon als persoon;<delimiter>zie de familie als familie;<delimiter>zie de gemeenschap als gemeenschap;<delimiter>zie het land als land;<delimiter>zie het rijk als rijk.
<h1>55</h1>
Hoe weet ik, dat het in de wereld zo vergaat?<delimiter>Aldus:<delimiter>Wie veel deugd bezit, is gelijk een kind.<delimiter>Giftige insecten zullen hem niet bijten;<delimiter>wilde beesten zullen hem niet grijpen;<delimiter>roofvogels zullen hem niet aanvallen.<delimiter>Zijn botten zijn zwak, zijn spieren zacht,<delimiter>maar zijn greep is vast.<delimiter>Van het samengaan van man en vrouw weet hij nog niets,<delimiter>toch staat zijn lid en duidt op het beginsel<delimiter>in al zijn tegenwoordigheid.<delimiter>Hij kan een dag lang wenen zonder schor te worden;<delimiter>zijn evenwicht is volmaakt.<delimiter>En het evenwicht te kennen, is met het eeuwige overeen te komen;<delimiter>met het eeuwige overeen te komen, is verlichting.<delimiter>Maar de volgroeiing te dwingen, voorspelt niets goeds,<delimiter>want ongeremde gedachten leiden tot geweld,<delimiter>en wanneer de dingen hun hoogtepunt bereiken,<delimiter>treedt hun verval in.<delimiter>Dit is tegen Tao;<delimiter>wat tegen Tao is, sterft uit.
<h1>56</h1>
Hij die spreekt, weet niet;<delimiter>hij die weet, spreekt niet.<delimiter>Hij sluit de toegangen; hij sluit de mond.<delimiter>Hij stompt af zijn scherpte en ontwart de strikken;<delimiter>hij dooft zijn licht en wordt één met het stof van de wereld.<delimiter>Dit noemt men de diepe eenwording.<delimiter>Daarom is het onmogelijk vertrouwelijk met hem te zijn,<delimiter>dicht tot hem te komen, onverschillig over hem te zijn, veraf van hem te gaan;<delimiter>daarom is het onmogelijk hem te bevoordelen,<delimiter>onmogelijk hem te benadelen, onmogelijk hem te eren,<delimiter>onmogelijk hem te beschamen.<delimiter>Daarom wordt hij hooggeacht door de wereld.
<h1>57</h1>
Regeer de staat met voorbeeldigheid;<delimiter>een leger wordt met bijzondere bevelen ingezet,<delimiter>maar het rijk wordt beheerd door niet handelen.<delimiter>Hoe weet ik dat het zo moet?<delimiter>Aldus:<delimiter>Hoe meer verboden en censuur er in de wereld zijn,<delimiter>hoe armer de mensen worden;<delimiter>hoe meer scherpe wapens de mensen bezitten,<delimiter>hoe onrustiger wordt de staat;<delimiter>hoe meer sluwheid en vernuft de mens ontwikkelt,<delimiter>hoe meer vergrijpen hij begaat;<delimiter>hoe meer wetten en regels worden opgelegd,<delimiter>hoe meer dieven en vandalen ontstaan.<delimiter>Daarom zegt de wijze:<delimiter>Ik treed niet op en de mensen veranderen uit zichzelf;<delimiter>Ik behoud mijn stilte en de mensen vinden<delimiter>uit zichzelf de juiste weg;<delimiter>ik handel door niet-handelen en de mensen<delimiter>worden uit zichzelf welvarend;<delimiter>ik koester geen begeerten en de mensen<delimiter>worden uit zichzelf als ongesneden hout.
<h1>58</h1>
Wanneer de heerser laks en onverschillig is,<delimiter>zullen de mensen tevreden en welwillend zijn;<delimiter>wanneer de heerser ijverig en precies is,<delimiter>zullen de mensen teleurgesteld en twistziek worden.<delimiter>Want ongeluk is waar geluk op berust<delimiter>en in geluk schuilt ongeluk.<delimiter>Komt hier geen einde aan?<delimiter>Is er geen voobeeldigheid?<delimiter>Dan zullen de deugdzamen wederom verdorven raken,<delimiter>de goeden wederom verslechten.<delimiter>De mensen zijn allang op dit dwaalspoor.<delimiter>Daarom is de wijze puntig als een vierkant,<delimiter>maar doorboort hij niet;<delimiter>scherp als een mes, maar snijdt hij niet;<delimiter>recht als een strak koord, maar meet hij niet;<delimiter>schitterend als licht, maar verblindt hij niet.
<h1>59</h1>
Om over de mensen te heersen en de Hemel te dienen,<delimiter>moet je matig zijn;<delimiter>alleen als men matig is, kan men zich gauw herstellen.<delimiter>Zich gauw herstellen betekent veel deugd te vergaren,<delimiter>en wie veel deugd vergaart heeft, kan alles overwinnen.<delimiter>Wie alles overwinnen kan, vergaart ongekende vermogens,<delimiter>en wie ongekende vermogens bezit, is in staat het rijk te regeren.<delimiter>Wie het Tao van het rijk begrijpt, zal het lang behouden,<delimiter>want zijn wortels gaan diep en zijn stengels zijn krachtig,<delimiter>en dit duidt op een langdurig bestaan en altijddurende gaven.
<h1>60</h1>
Men moet een groot rijk regeren zoals je een klein visje bakt;<delimiter>wanneer men het rijk volgens Tao regeert,<delimiter>zullen de geesten hun bovennatuurlijke macht kwijtraken.<delimiter>Niet dat ze hun geestelijke kracht gaan verliezen,<delimiter>maar ze zullen de mensen niet langer bejegenen;<delimiter>ze zullen de mensen niet langer bejegenen<delimiter>en dan zal de wijze hen niet bejegenen.<delimiter>Wanneer ze elkaar niet langer bejegenen,<delimiter>dan zullen ze beiden deugd vergaren,<delimiter>dat ten goede van allen komt.
<h1>61</h1>
Een groot rijk is gelijk een riviermonding in de laagte,<delimiter>waar de wereld uit alle richtingen naar<delimiter>het ontvangende van de wereld toe neerstroomt;<delimiter>het ontvangende plaatst zich onder en door niet-handelen<delimiter>wint het altijd van het gevende.<delimiter>Aldus kan een grote staat een kleine aan zich binden<delimiter>door zich onder te plaatsen,<delimiter>en kan een kleine staat een grote aan zich binden<delimiter>door zich onder te plaatsen;<delimiter>sommige binden de ander aan zich<delimiter>door zich onder te plaatsen;<delimiter>sommige binden de ander aan zich,<delimiter>omdat ze zich onder bevinden.<delimiter>Een grote staat wil andere aan zich hechten<delimiter>en een kleine staat wil andere dienen.<delimiter>Opdat beide krijgen wat ze willen,<delimiter>moet de grote staat zich onder plaatsen.
<h1>62</h1>
Tao is in de wereld gelijk de kamer op het zuidwesten,<delimiter>de schatkist van de goeden, een vluchtoord voor de slechten,<delimiter>want goede woorden brengen je eer en goede daden achting,<delimiter>en zelfs wanneer de mens slecht is, zal Tao hem toegang bieden.<delimiter>Daarom is het beter om bij de kroning van een koning,<delimiter>of de beëediging van de drie ministers,<delimiter>te knielen en dit Tao aan te bieden,<delimiter>dan veel jade getrokken door spannen van vier paarden.<delimiter>Waarom werd dit Tao hooggeacht door de wijzen van weleer?<delimiter>Zegden ze niet, dat wie Tao zoekt het zal het vinden,<delimiter>wie in Tao zijn toevlucht zoekt, verlost zal worden?<delimiter>Daarom wordt Tao hooggeacht door de wereld.
<h1>63</h1>
Handel door niet-handelen;<delimiter>doe door niet-doen, ervaar door niet-ervaren;<delimiter>groot of klein, veel of weinig, betaal aanstoot met deugd.<delimiter>Bereid je voor op het zware wanneer het nog licht is;<delimiter>werk aan het grote wanneer het nog klein is.<delimiter>Zware ondernemingen beginnen licht;<delimiter>grote ondernemingen beginnen klein.<delimiter>Daarom streeft de wijze niet naar het grote<delimiter>en bereikt hij zo het grote.<delimiter>Wie makkelijk toezegt, krijgt geen vertrouwen;<delimiter>wie de dingen als makkelijk ziet, krijgt moeilijkheden.<delimiter>De wijze ziet de dingen als moeilijk<delimiter>en daarom krijgt hij geen moeilijkheden.
<h1>64</h1>
Wat stil staat, kun je makkelijk vasthouden;<delimiter>wat niet is, kun je makkelijk vóór zijn;<delimiter>wat bros is, kun je makkelijk breken;<delimiter>wat nietig is, kun je makkelijk verdrijven.<delimiter>Benader de dingen nog voor hun onstaan;<delimiter>zet de dingen recht nog voor dat ze in wanorde raken.<delimiter>Een boom zo groot als een mans omarming,<delimiter>is van een scheut omhooggegroeid;<delimiter>een toren van negen verdiepingen begint met een klomp klei;<delimiter>een reis van driehonderd mijlen begint waar je staat.<delimiter>Wie handelt faalt; wie grijpt verliest.<delimiter>Daarom handelt de wijze niet, en faalt hij niet,<delimiter>grijpt hij niet, en verliest hij niet.<delimiter>De mensen falen vaak wanneer ze bijna slagen;<delimiter>wanneer je tegen het einde zo voorzichtig blijft<delimiter>als je in den beginne was, zal je niet falen.<delimiter>Daarom begeert de wijze geen begeerten,<delimiter>begeert hij geen begeerlijkheden.<delimiter>Hij leert geen geleerdheden, maar keert terug<delimiter>naar wat de mensen vergeten zijn.<delimiter>Hij kweekt de dingen zoals ze zijn<delimiter>en handelt door niet-handelen.
<h1>65</h1>
Degenen die zich aan Tao hielden in tijden van weleer<delimiter>onderwezen de mensen niet, maar hielden hen ongeletterd,<delimiter>want teveel geleerdheid maakt de mensen moeilijk te regeren.<delimiter>Degene die de staat regeert met het geven van geleerdheid,<delimiter>besteelt haar;<delimiter>degene die de staat regeert zonder het geven van geleerdheid,<delimiter>is voor haar een zegen.<delimiter>Wie dit inziet, kent ook het voorbeeld,<delimiter>en het voorbeeld voor ogen te houden,<delimiter>noemt men de wonderlijke deugd.<delimiter>De deugd wordt diep en verreikend,<delimiter>en de dingen keren terug naar hun oorspronkelijke staat,<delimiter>en hervinden hun zuiver evenwicht.
<h1>66</h1>
De grote rivieren en zeeën<delimiter>zijn de koningen van alle bergstromen,<delimiter>omdat ze welbedacht onder blijven;<delimiter>daarom zijn ze de koningen.<delimiter>Daarom, om boven de mensen te staan,<delimiter>moet je in woorden minder zijn;<delimiter>om de mensen voor te gaan,<delimiter>moet je in daden achterblijven.<delimiter>De wijze bevindt zich boven,<delimiter>maar de mensen voelen zijn gewicht niet;<delimiter>hij loopt voor,<delimiter>maar de mensen treden hem niet op de hielen;<delimiter>de wereld zingt hem lof toe<delimiter>zonder er moe van te worden.<delimiter>Het is omdat hij niet wedijvert,<delimiter>dat niemand het tegen hem opneemt.
<h1>67</h1>
De hele wereld zegt, dat mijn Tao<delimiter>wel erg groot en onvoorstelbaar is.<delimiter>Het is omdat het zo groot is,<delimiter>dat het onvoorstelbaar is.<delimiter>Als wij het ons zouden kunnen voorstellen,<delimiter>zou het allang iets kleins zijn.<delimiter>Drie schatten heb ik; behoed en bewaar ze.<delimiter>De eerste is mededogen,<delimiter>de tweede is matigheid<delimiter>en de derde is niet op de wereld vooruit te lopen.<delimiter>Mededogen maakt je waarlijk moedig;<delimiter>matigheid maakt je waarlijk vrijgevig,<delimiter>en doordat je niet op de wereld vooruitloopt,<delimiter>ben je in staat haar te leiden.<delimiter>Maar zonder mededogen moedig te zijn,<delimiter>zonder matigheid vrijgevig,<delimiter>de voornaamste te willen zijn zonder te kunnen volgen,<delimiter>voorwaar, deze dingen zijn dodelijk.<delimiter>Het is mededogen, dat je in de aanval doet overwinnen<delimiter>en onoverwinnelijk maakt in de verdediging;<delimiter>wanneer de Hemel een mens wil redden,<delimiter>zal hij hem met mededogen wapenen.
<h1>68</h1>
Een goed aanvoerder houdt gelijke tred<delimiter>met zijn troepen;<delimiter>een goed krijger toont geen gevoelens;<delimiter>een goed veroveraar onderhandelt niet.<delimiter>Een goed gebruiker van mensen echter,<delimiter>plaatst zich onder hen;<delimiter>dit noemt men de deugd van niet-streven,<delimiter>de kracht om mensen in te zetten;<delimiter>dit noem men de Hemel te evenaren,<delimiter>het hoogste beginsel van weleer.
<h1>69</h1>
De strategen zeggen dat je moet aanvallen<delimiter>wanneer je je niet kan verdedigen,<delimiter>en een meter terugvallen wanneer je geen<delimiter>centimeter vooruit kan.<delimiter>Dit betekent zonder formatie te bewegen,<delimiter>verborgen wapens te hanteren,<delimiter>de armen ongemerkt te strekken<delimiter>en van onverwachte zijde aan te vallen.<delimiter>Er is geen grotere ramp, dan de vijand te onderschatten;<delimiter>door de vijand te onderschatten,<delimiter>kan ik mijn schatten verliezen.<delimiter>Daarom, wanneer legers gevormd worden<delimiter>en de bedreigingen beginnen, zal degene,<delimiter>die reeds bij deze ontwikkelingen terugvalt,<delimiter>in de strijd zegevieren.
<h1>70</h1>
Mijn leer is makkelijk te begrijpen<delimiter>en makkelijk in praktijk te brengen,<delimiter>maar niemand begrijpt haar of brengt haar in praktijk.<delimiter>Mijn leer heeft een oorsprong, mijn daden een meester.<delimiter>Omdat de mensen dit niet begrijpen, begrijpen ze mij niet;<delimiter>weinigen kennen me en dat bewijst mijn waarde.<delimiter>Daarom draagt de wijze zijn jade onder een grove mantel.
<h1>71</h1>
Te weten dat je niet weet, is het beste.<delimiter>Te doen alsof je weet wanneer je niet weet, is een ziekte.<delimiter>Wanneer je deze ziekte als een ziekte herkent,<delimiter>zal je er vrij van zijn.<delimiter>De wijze is vrij van deze ziekte;<delimiter>omdat hij deze ziekte als een ziekte herkent,<delimiter>is hij er vrij van.
<h1>72</h1>
Wanneer de mensen het kwade niet vrezen,<delimiter>zal een nog groter kwaad over hen heen komen.<delimiter>Behuis ze niet te klein; onderdruk hen niet!<delimiter>Het is enkel omdat je hen niet onderdrukt,<delimiter>dat ze niet onderdrukt zijn!<delimiter>Daarom geeft de wijze geen blijk van wat hij weet,<delimiter>roemt hij niet over zijn waarde;<delimiter>daarom doet hij het ene niet en wel het andere.
<h1>73</h1>
Wie zich moedig waagt, wordt gedood;<delimiter>wie zich moedig niet waagt, leeft voort.<delimiter>Van de twee is soms het ene goed, soms het andere.<delimiter>Wie weet waarom de Hemel niet mag wat hij niet mag.<delimiter>Zelfs de wijze vindt dit een moeilijke vraag.<delimiter>Maar weet, dat de Weg van de Hemel niet vecht en toch overwint,<delimiter>niet beveelt en toch het juiste antwoord geeft,<delimiter>niet gebiedt en toch gehoorzaamd wordt,<delimiter>niet vreest en toch het juiste plan trekt.<delimiter>Het net van de Hemel is waarlijk groot;<delimiter>zijn mazen zijn groot en toch laat het niet niets door.
<h1>74</h1>
De mensen vrezen niet de dood;<delimiter>waarom hen dan met de dood bedreigen?<delimiter>Zouden de mensen toch de dood vrezen<delimiter>en zouden wij de kwaden grijpen om hen te doden,<delimiter>wie zou zulks durven?<delimiter>Er is een meesterbeul die doodt.<delimiter>Om in zijn plaats de doden, is als hout te snijden<delimiter>in de plaats van de meestertimmerman.<delimiter>Wie hout gaat snijden in de plaats van de meestertimmerman,<delimiter>snijdt zich vaak in de vingers.
<h1>75</h1>
De mensen verhongeren, omdat de heersers<delimiter>teveel belastinggraan opeisen;<delimiter>daarom verhongeren ze.<delimiter>Ze zijn moeilijk te regeren, omdat de heersers<delimiter>zich teveel met alles bemoeien;<delimiter>daarom zijn ze moeilijk te regeren.<delimiter>Ze vrezen de dood niet, omdat de heersers<delimiter>teveel van het leven eisen;<delimiter>daarom vrezen ze de dood niet.<delimiter>Het zijn enkel degenen, die weinig van het leven eisen,<delimiter>die het leven waardevol kunnen maken.
<h1>76</h1>
Wanneer de mens geboren wordt, is hij zacht en zwak;<delimiter>dood is hij stijf en hard.<delimiter>Alle dingen, het gras en de bomen,<delimiter>zijn mals en soepel wanneer ze leven;<delimiter>dood zijn ze droog en breekbaar.<delimiter>Stijf en hard zijn de metgezellen van de dood,<delimiter>zacht en zwak, die van het leven.<delimiter>Daarom zal een leger dat sterk is, niet winnen,<delimiter>een boom die hard is, geveld worden.<delimiter>Het sterke en het grote zijn de mindere,<delimiter>het zachte en het zwakke de meerdere.
<h1>77</h1>
De Weg van de Hemel is als boogschieten:<delimiter>wanneer je te hoog richt, moet je de armen laten zakken;<delimiter>wanneer je te laag richt, moet je de armen hoger heffen;<delimiter>wanneer je teveel kracht zet, moet je de kracht verminderen;<delimiter>wanneer je te weinig kracht zet, moet je de kracht vermeerderen.<delimiter>De Weg van de Hemel vermindert wat teveel is<delimiter>en vermeerdert wat te weinig is.<delimiter>De weg die de mensen volgen is een andere:<delimiter>ze verminderen wat te weinig is,<delimiter>om wat teveel is te vermeerderen.<delimiter>Wie alleen heeft in overvloed<delimiter>om aan de wereld weg te schenken?<delimiter>Enkel de mens die Tao bezit,<delimiter>want hij heeft geen behoefte<delimiter>om zijn bekwaamheid te tonen.
<h1>78</h1>
Niets is zachter en zwakker dan water,<delimiter>en toch is er niets, dat hard en sterk beter aankan;<delimiter>het heeft geen gelijke.<delimiter>De hele wereld weet<delimiter>dat het zwakke het van het sterke wint<delimiter>en het zachte het van het harde wint;<delimiter>toch brengt niemand het in praktijk.<delimiter>Daarom zegt de wijze,<delimiter>dat wie 's lands ongenade op zich neemt,<delimiter>haar heer is,<delimiter>wie 's lands onheil op zich neemt,<delimiter>de koning van het rijk wordt.
<h1>79</h1>
Vaak lijken oprechte woorden hun tegendeel;<delimiter>wanneer je haat wil goedmaken, blijft er altijd haat achter;<delimiter>dit kan nooit goed zijn.<delimiter>Daarom houdt de wijze zich<delimiter>aan het linkerdeel van een overeenkomst,<delimiter>en beschuldigt de ander niet.<delimiter>Deugdzame mensen waken over het linkerdeel<delimiter>van een overeenkomst,<delimiter>ondeugdzame mensen over de fouten van de ander.<delimiter>Weet dat de Weg van de Hemel geen gunstelingen heeft;<delimiter>hij is altijd bij de goeden.
<h1>80</h1>
Moge het land klein blijven, met weinig mensen,<delimiter>en zelfs als het een tienvoud of een<delimiter>hondervoud aan gerei zou hebben,<delimiter>dat het daar geen gebruik van maakt.<delimiter>Mogen de mensen de dood ernstig opvatten<delimiter>en niet ver van huis gaan.<delimiter>Zelfs zouden er boten en wagens zijn,<delimiter>dat ze die niet gebruiken;<delimiter>zelfs zouden er harnassen en wapens zijn,<delimiter>dat ze die niet tonen.<delimiter>Mogen de mensen weer koorden knopen<delimiter>en die in de plaats van schrift gebruiken.<delimiter>Mogen ze van hun voedsel genieten,<delimiter>hun kleding mooi maken,<delimiter>tevreden met hun huizen zijn,<delimiter>plezier beleven aan hun gebruiken.<delimiter>En hoewel men de omliggende gemeenten ziet liggen<delimiter>en men het kraaien van de hanen,<delimiter>het blaffen van de honden kan horen,<delimiter>mogen de mensen oud worden en sterven<delimiter>zonder elkaar ooit te ontmoeten.
<h1>81</h1>
Ware woorden zijn niet mooi;<delimiter>mooie woorden zijn niet waar.<delimiter>Een goed mens redetwist niet;<delimiter>wie redetwist, is niet een goed mens.<delimiter>Een wijs mens heeft weinig geleerdheid;<delimiter>wie veel geleerdheid heeft, is niet een wijs mens.<delimiter>De wijze vergaart niet voor zichzelf;<delimiter>hoe meer hij voor anderen gebruikt,<delimiter>hoe meer hij verkrijgt;<delimiter>hoe meer hij aan anderen geeft,<delimiter>hoe meer hij behoudt.<delimiter>De Weg van de Hemel is anderen te begunstigen,<delimiter>niet te schaden;<delimiter>de weg van de wijze is te volbrengen<delimiter>en niet te streven.