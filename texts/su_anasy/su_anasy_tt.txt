Габдулла Тукай
<h1>Су анасы</h1>
<i>(Бер авыл малае авызыннан)</i>
<h1>I</h1>
Җәй көне. Эссе һавада мин суда койнам, йөзәм;<delimiter>Чәчрәтәм, уйныйм, чумам, башым белән суны сөзәм.
Шул рәвешчә бер сәгать ярым кадәрле уйнагач,<delimiter>Инде шаять бер сәгатьсез тирләмәм, дип уйлагач,
Йөгереп чыктым судан, тиз-тиз киендем өс-башым;<delimiter>Куркам үзем әллә нидән, — юк янымда  юлдашым.
Бервакыт китәм дигәндә, төште күзем басмага;<delimiter>Карасам: бер куркыныч хатын утырган басмада.
Көнгә каршы ялтырый кулындагы алтын тарак;<delimiter>Шул тарак берлән утыра тузгыган сачен тарап.
Тын да алмыйча торам, куркып кына, тешне кысып,<delimiter>Шунда яр буендагы куе агачларга посып.
Сачләрен үргәч тарап, сикерде төште суга ул;<delimiter>Чумды да китте, тәмам юк булды күздән шунда ул.
Инде мин әкрен генә килдем дә кердем басмага,<delimiter>Җен оныткан ахыры, — калган тарагы басмада.
Як-ягымда һич кеше дә юклыгын белдем дә мин,<delimiter>Чаптым авылга, таракны тиз генә элдем дә мин.
Күрмимен алны вә артны, и чабам мин, и чабам;<delimiter>Ашыгам, тирлим, пешәм һәм кып-кызу уттай янам.
Бер заманны әйләнеп баккан идем артка таба,—<delimiter>Аһ, харап эш! — Су анасы да минем арттан чаба.
Кычкырадыр: «Качма! Качма! Тукта! Тукта, и карак!<delimiter>Ник аласың син аны, — ул бит минем алтын тарак!»
Мин качамын — ул куадыр, ул куадыр — мин качам;<delimiter>Шулкадәрле кыр тыныч, һичбер кеше юк ичмасам.
Шул рәвешчә чабышып җиттек авылга бервакыт,<delimiter>Су анасыны куарга күтәрелде барча эт!
«Вау!» да «вау!» да, «һау!» да «һау!» — бертуктамый этләр өрә;<delimiter>Су анасы, куркып этләрдән, кирегә йөгерә.
Инде эш җайланды, куркудан тынычландым, дидем;<delimiter>И явыз карчык! Тарагыңнан коры калдың, дидем.
Өйгә кайттым да: «Әни, алтын тарак таптым!» — дидем;<delimiter>«Сусадым, ардым, әни, мин бик озак чаптым», — дидем.
Сөйләгәчтен кыйссаны, алды тарагымны әни;<delimiter>Курка үзе алса да, — уйлый эченнән әллә ни…
<h1>II</h1>
Яхшы, хуш. Батты кояш. Йокларга яттым кич белән;<delimiter>Өй эче тулган иде кичке һава, хуш ис белән.
Юрган астында йокыга китми ятам мин һаман;<delimiter>«Шык» та «шык!» — кемдер тәрәзәгә чиертә берзаман.
Мин ятам рәхәт кенә, тормыйм да кузгалмыйм әле.<delimiter>Бу тавышка сискәнеп, торган йокысыннан әни:
— Ни кирәк? Кем бу? Кара төндә вакытсыз кем йөри?<delimiter>Нәрсә бар соң төнлә берлән, и пычагым кергери!
— Су анасы мин, китер, кайда минем алтын тарак?<delimiter>Бир! Бая көндез алып качты синең угълың, карак!
Төшкән айның шәүләсе, мин юрган астыннан карыйм;<delimiter>Калтырыйм, куркам: «Ходай! — дим, — инде мин кайда барыйм?»
Һич өзексез «шык» та «шык!» Безнең тәрәзәне кага;<delimiter>Ул коточкыч сачләреннән чишмә төсле су ага.
Әнкәем алтын таракны, тиз генә эзләп табып,<delimiter>Атты да тышка, тизүк куйды тәрәзәне ябып.
Су анасыннан котылгачтын, тынычлангач, әни<delimiter>И орышты, и орышты, и орышты соң мине!
Мин дә шуннан бирле андый эшкә кыймый башладым,<delimiter>«Йә иясе юк!» — дип, әйберләргә тими башладым.