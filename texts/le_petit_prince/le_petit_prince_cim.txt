Antoine de Saint-Exupéry
<h1>Dar Khlumma Printz</h1><delimiter>Übarsetzt von Andrea Nicolussi Golo. Pinn pildar von schraibar.
VOR IN LEONE WERTH
I vors vorzaing in khindarn zo haba geschribet ditza puach vor an eltarz mentsch. Ma i tragme auz khödante ke ditza eltarz mentsch iz dar peste tschell bode hån aft disa bèlt. Un darzuar magaz khön ke ditza eltarz mentsch mage vorstian allz, di puachan vor di khindar o; un no, ditza eltarz mentsch lebet in Fråntscha, un iz hummare, gevrort un hatt an groazan noat z’soina darsböaget.
Un azta allz ditza iz nonet genumma barte opfarn ditza puach in khinn boda ditza mentsch iz gest in an stroach. Alle di eltarn soin gest khindar in an stroach (ma bintsche gedenkhansen) asó bèksle moi vorschraib:
VOR IN LEONE WERTH BALDAR IZ GEST A KHINN
<h1>I</h1>
Vor ettlana zait, balde hån gehatt sèks djar, in an puach afte uraltn beldar, bodase hatt gehoazt “Stòrdje gelebet vodar natùr” hånne gesek a gåntz a schümmaz pilt. ’Z izta draugest a bòa burm drå zo slinta a vich. Da obar sekar ’z pilt. ’Z iztada gest untargeschribet:
<img1>
«Di bòa bürm slintn daz sèll bosa darbischan in gåntz, åna zo khaügaz. Dena soinsa nemear guat zo mövrase un slavan vor alle di sèks månat bosa håm mengl zo entrukha».
I hån übarlekk a långa baila afte stòrdje vodar djungel. I o pin gelånk zo macha moi earstez pilt. Moi pilt ummaz. ’Z iz gest asó:
<img2>
I hån gezoaget moi moastararbat in groazan vorsanten bida moi pilt machtze darschrakhan.
Ma da håmar alle khött: «Darschrakhan? Ombrómm schöllapar soin darschrakht vonan huat?»
Moi pilt hatt nèt gezoaget an huat. Moi pilt hatt gezoaget an bòa burm boda hatt entrukht an elefånt. Zoa zo lazza seng hoatar bazzez iz gest, hånne disenjàrt daz innate von bòa burm. Ma möchten hèrta untargem allz in eltarn. Moi zboate pilt iz gest asó:
<img3>
Disan stroach håmsamar khött zo lazza vorlìarn di bòa bürm, saiz aft innate azpe aft auzante, un zo legame untar, anvetze, zo lirna geographie odar stòrdja, konte, un gramàtik. ’Z iz gebest asó boda, vo sèks djar, hånne augètt da sèll boda hettat gemak soin moi glentzege karìara vo vèrbar.
Segante ke ’z izta gånt letz moi pilt ummaz un moi pilt zboa pinne gest allar nidargeslakk. Di eltarn vorstian nia nicht alùmma un di khindar darmüanse zo möchanen khön alle di vert bia ’z stianda di sachandar.
Asó hånne zornìrt an åndra arbat un hån gelirnt zo vüara di aroplé. I hån geflattart a pizzle übar da gånz bèlt: un dalbòng di geographie hattmar vil geholft.
Lai schaugante nidar, mage auznemmen di Tschina vodar Arizona un, azta ummaz geat zovorlùr padar nacht, ditza gebizza iz bol a groaza hilfe.
I hån bokhennt vil bichtege laüt in moi lem, i hån gelebet a baila tortemitt in groazan. I hånse gekhennt garècht, i hånse ågeschauget vo gåntz nåmpum. Ma daz sèll bode gloabe vo se iz nèt sovl gepezzart pittar zait.
Balde hån bokhennt a mentsch, bodarmar hatt auzgeschauget a rèchtez mentsch, hånnen hèrta gezoaget ’z pilt ummaz, bode hån hèrta zuargehaltet. I hån asó gesüacht z’sega bida ditza mentsch hettat vorstånt.
Ma saiz gest ber ’z hatt geböllt, månn odar baibe, aniaglaz hattmar hèrta rispùndart: «’Z iz a huat».
I alóra hånnen nemear geredet vo bòa bürm, vo uralte beldar, vo stèrn. I pinme gepükht aftz soi höache. I hånnen geredet vo bridge, vo golf, vo politìk, vo kravàttn. Un iz, iz gest abegezalt zo haba gevuntet a sötta a sealegez mentsch.
<h1>II</h1>
Asó hånne durchgemacht moi lem gåntz alùmma, åna niamat zo haba zo reda pittnåndar, ditza sin vor sèks djar, balde hån gehatt un unfall pitt moin aroplå, in desèrt von Sahara.
’Z iztase gest eppaz vorprocht in motór, un nèt habante pitt miar ne an mekåniko, ne åndre laüt, pinemeda gelekk sèlbart zo süacha zo richta in motór.
’Z iz gest azpe zornìrn zbisnen lem odar stèrm, ombrómm i hån gehatt bazzar genumma zo trinkha lai vor a boch.
Da earst nacht hånne geslaft affon sånt, tausankh milia bait vort vo aniaglaz haus gelebet vonan mentsch. I pin gest mearar auz alùmma i, baz a mermånn tortemìtt in bèltmer, aftna zatera, dòpo z’soina untargånt.
Dar mak vorstian bia i pin darstånt z’soina darbekht in aldar vrüa vonar stråmbatn stimme:
«Machstomar, pitte, an öbe?».
«Baz?».
«Machmar an öbe».
I pin gesprunk zo vuaz sovl bide berat khent gepòkht vonan plitzegar. I pinmar geriblt mearare vert di oang un pinmar ummargeschauget bobrall. I hån gesek a sötta püable, bodame hatt ågeschauget allz hergevånk.
Da, makar seng daz peste pilt bode pin gelånk zo machanen spetar.
<img4>
Ma moi pilt iz vil mindar schümmanar baz moi mustar. Di schult però iz nèt moi. Sidar azta di eltarn hånme gehatt abegelekk vo moinar karìara vo vèrbar, balde hån gehatt sèks djar, bènn, sidar alóra hånne nia gelirnt zo macha åndarst baz bòa bürm vo auzzalt un bòa bürm vo innzalt.
Est hånne ågeschauget gerade daz sèll püable pinn oang auz von khopf. Dar tarft bizzan ke i pinme gevuntet tausankh milia bait vort vo aniaglan platz gelebet vo laüt, ma moi menndle hatt nèt auzgeschauget vorlort tortemìtt in sånt, ne darkhluppet vodar müade, odar von hummar, odar von durst, odar vodar vort.
Nicht hatt gezoaget az sai a khinn vorlort tortemìtt in desèrt, tausankh milia bait vort vo aniaglaz haus vo mentsch. Baldesen hån dartånt zo reda, hånnen gevorst:
«Ka, baz tüasto da?».
Un iz, allz daz sèll boz hatt khött iz bidar gest:
«I pitte, machmar an öbe…» sovl bida ditza berat gest daz bichtegarste vo allz.
Balda a mistèro iz asó groaz makma nèt tüan åndarz baz pükhanse un volng. Asó, vor stråmbat boz hatt gemak auzschaung, tausankh milia bait von lest haus gelebet vonan mentsch, un bizzante zo maga stèrm, hånne auvargezoget vodar gadjòff a tökkle kart un di vedar stilogràfika.
I pinmar gedenkht ke i hån gelirnt geographie, stòrdja, konte un gramàtìk un asó hånnen khött prüste ke i hån nèt gekhånt disenjàrn. Ma iz hattmar khött:
«’Z macht nicht auz, machmar an öbe…».
I hån nia gehatt gemacht an öbe vorånahì un asó hånne geskritzeget umman von sèlln disénje bode hån gehatt gemacht sovl vert: dar sèll von bòa burm vo auzzalt; un pin darstånt zo höaramar khön:
«Nò, nò, nò! I bill nèt an elefånt drinn in an bòa burm. Dar bòa burm iz perikolósat un dar elfånt kartza groaz. Bode lebe i, iz allz gåntz khlumma. I hån mengl an öbe: machmar an öbe».
I hån gemacht di öbe.
<img5>
’Z menndle hattze ågeschuaget garècht un dena hattz khött:
«Nò! Disa öbe iz krånkh. Machmar an åndra».
I hån gemacht an åndarn disénjo.
<img6>
Moi naüge tschellele hattmar gemacht a süasegez lècharle.
«Du mastz bol seng alùmma, ditza iz nèt an öbe. Ditza iz a butsch. Dar hatt di horn».
I hån gemacht no an åndra bòtta in disenjo bodamar iz khent gètt bidrumm azpe di åndarn.
<img7>
<delimiter>
«Disa iz kartza alt. I bill an öbe boda mage lem lång».
Disan stroach moi gedùlt iz gest verte. I hån lai gehatt lust zo richta bahémme moin motor. Asó hånne nidargedjukht an åndarn disénjo.
<img8>
Un hånnen khött:
«Ditza iz lai soi skattl. Di öbe bodo billst du iz inn drinn».
I pin bidar darstånt z’sega ’z snebele von moi djuditze machanse glüane:
«Ditza iz pròpio daz sèll bode hån geböllt. Gloabesto azta disa öbe bart håm mengl vo vil gras?».
«Ombrómm?».
«Ombrómm bode lebe i iz allz asó khlumma…».
«’Z bartada sichar soin gras genumma, di öbe bodedar hån gètt iz gåntz khlumma».
Iz izzese gepükht affon disénjo: «Nèt asó khlumma — oh schuage! — di izzese gelekk z’slava…».
’Z iz vürkhent asó balde hån gekhennt in khlumma printz.
<h1>III</h1>
<img9>
I hånda gelekk ettlana zait zo vorstiana vo bo dar iz gest herkhent. Dar khlumma printz, bodamar hatt gevorst a sachan nå in åndar, hatt parìrt nèt höarn daz sèll boden hån gevorst i.
’Z soinz gest alle di sèlln börtar khött åna groazan vèrt boda, laise laise, håmar gemacht darvern ber ’z iz, un vo bo ’z izta herkhent daz sèll stråmbate menndle. Asó dar khlumma printz, baldar hatt gesek moin aroplå (i disenjàren nèt, ombrómm ’z berat eppaz kartza malaméntar vor mi) hattmar gevorst:
«Baz iz ditza sachan?».
«’Z iz nèt a sachan hånnen khött. ’Z flattart. ’Z iz an aroplå. ’Z iz moi aroplå».
I pin gest gåntz stoltz zo machanen bizzan ke i hån gekhånt flattarn. Alóra hattar gehoket:
«Bia? Pisto gevallt von hümbl abe!».
«Ja», hånnen khött.
«Ah! Ditza bol iz kòmisch…».
Un dar khlumma printz izzen gemacht an schümman lachar, bodame hatt gemacht darzürnen. I bill azta moine desgràtzie soin darkhennt azpe ’z hatt z’soina. Dena però izzar gånt vür zo vorsa.
«Alóra du o khist von hümbl abe! Vo beln planét pisto?».
I hånda drinngesek a liacht in di tünkhl von soi gestiana sèmm, un hånnen någevorst prüste:
«Asó du khist vonan åndarn planét?».
Dar hatt nicht khött. Dar hatt lai geschüttlt in khopf schaugante zuar in aroplå.
«Sichar ke… affon sèll trabìkkl sèmm masto nèt soin khent vo asó bait…».
Dar iz gestånt stille a långa baila zo pensàra. Dena, ziagante auvar vodar gadjòff moi öbe, izzar gestånt vest vest z’schauga soin schatz.
Eråndre mak bol vorstian ke i pin gest kurdjósat von sèll halbe bort bodar hatt gehatt gelatt valln übar “åndre planétn”. Un hån gesüacht zo machanen khön eppaz mearar:
«Vo bo khisto her menndle? Bo iz doi haus? Bo billdo vüarn moi öbe?».
Iz hatt gesbiget no vor a långa zait, dena hattz khött:
«Daz guat iz ke, di skattl bodar hast gemacht bartar gian guat azpe herbege vor di nacht o».
«Sichar! Un asto pist bravat gibedar a söale åzopintase inar saül auz pa tage».
Daz sèll boden hån khött hatt gemacht darstian in khlumma printz.
«Åpintnse? Bettana stokhata idéa!».
«Ma astose nèt åpintest bartze gian ummanåndar un bart gian zovorlùr…».
Moi tschell hatten bidar gemacht an groazan lachar.
«Ma bo billdo mai azze gea!».
«Ma bobrall. Gerade auz o…».
Dar khlumma printz hattmar khött:
«’Z macht nicht auz, ’z iz allz asó khlumma au ka miar».
Un, furse, pitt a pizzle traüre in di stimme, hattar khött darzuar:
«Gerade auz makma nèt gian sovl bait…».
<h1>IV</h1>
Asó hånne darvert an andarz bichtegez sachan! Ke dar planét bodar iz gebortet iz gest bintsche gröazar baz a haus.
Allz ummaz, ditza, hattme nèt gemacht darstian mearar baz sovl. I hån gebizzt bol garècht ke nåmp in groazan planétn azpe di Earde, Giove, Marte, dar Abasstèrn, boden iz khent alln gètt an nåm, soindara gest sovl un sovl åndre, hundartar un hundartar, a tiabas a bòtta asó khlumma ke ma gelånk njånka z’segase pinn kanotschàl.
Balda a stèrnsüachar vinnt ummaz vo disan khlumman planétn, hoaztaren pittnan nummar. Dar rüaften zumbaispil: “asteroid 3251”.
I hån rècht zo gloaba ke dar planét vo boda abeizkhent dar khlumma printz schöllat soin dar asteroid B 612.
<img10>
Disar asteroid iz khent gesek an uantzegez mal vonan stèrnsüachar turk.
<img11>
Disar turk hatt gehatt gezoaget soi naüge in an internatzionalegen trèff bosa håm geredet vo hümbl un vo stèrn. Ma gerüstet azpe dar iz gest, niamat hatten gegloabet. Di groazan soin gemacht asó.
<img12>
Glük hatt geböllt, vor in asteroid, ke dar diktatór turk hatt geschafft alln soin laüt, senonda hebatarse gekhöpft, åzolegase azpe alle di åndarn laüt in Euròpa.
Dar stèrnsüachar hatt bidar gezoaget daz sèll bodar hatt gehatt gevuntet schümma ågelekk pittar rüst ’z djar 1920. Un disan stroach da gåntz bèlt iz gest pitt imen un alle håmen gegloabet.
<img13>
Azzaz hån kontàrt allz ditza un azzaz hån khött in nummar von asteroid iz lai vor di eltarn, boda håm asó gearn di nümmar. 
Baldar eråndre redet in eltarn vonan naüng tschell, geatzanen nia nicht å von bichtegen sachandar. Da vorsanaz nia: «Bia izzar dar tòn vo soinar stimme? Bele soinz di spiln bodar hatt liabar? Såmmltar scharattln?».
Ma da vorsanaz lai: «Biavl djar hattar? Biavl prüadar? Biavl sbertar? Biavl gebinntar soi vatar?». Lai alóra gloamsa zo khennanen.
Azzar eråndre khött in groazan: «I hån gesek a schümma haus pitt rosate kuadrèlln, pinn roasan afte vestadar, un di taupm aftz tach». Se gelångenda nèt vürzostèllasen. Ma möchten khön: «I hån gesek a haus vo hundartausankh liare» alóra bol khönsa: «Josso, betta schümma haus!».
Asó, azzar eråndre khötten: «Dar khlumma printz hatt sichar gelebet ombrómm dar iz gest gåntz schümma, dar hatt gelacht un hatt geböllt azzen mach an öbe. Balda ummaz bill an öbe, iz mearar baz sichar ke ’z izta». Beh, se bartn lai schüttln in khopf, un bartnaz åschaung azpe a khinn.
Ma azzar eråndre khötten anvetze: «Dar planét vo bo dar iz zuarkhent, iz dar asteroide B 612», makar stian sichar ke da gloamaz lai un ke da lazzanaz soin un vorsanaz nicht åndarst. Da soin augelekk asó. Ma tarftzen nèt nemmen ka hèrtz vor ditza. Di khindar schölln soin barmhèrtze pinn eltarn.
Ma sichar, biar boda vorstian ’z lem, geatzanaz nicht å von nümmar! ’Z hettatmar gevallt åhevan disa stòrdja azpe a stördjele vo fadn. ’Z hettatmar gevallt schraim:
«’Z iztada gest in an stroach a khlummadar printz boda hatt gelebet aftan planét bintsche gröazar baz er, un hatt gehatt mångl vonan tschell…». Vor di sèlln boda vorstian ’z lem, beratz gest allz vil mearar bar.
Ombrómm ’z pazztmar nèt azta moi libar khemm augenump azpe a stördjele vo nicht. Vor mi iz eppaz bodamar geat ume ’z hertz her kontàrnaz ditza bode gedenkh. ’Z soinda sa vorgånnt sèks djar sidar azta moi tschell iz vortgånt pitt soinar öbe un i süach zo khödanaz bia dar iz gest zoa nèt zo vorgèzzanen.
’Z iz asó traure vorgèzzan an tschell. I mage khemmen i o azpe di groazan, boda nèt håm åndarz zo pensàra auz baz di nümmar.
’Z iz vor ditza o, bodemar pin gekhoaft a skattl pitt varm un lèpes. ’Z iz nèt dèstar lengseda zo disenjàra balma hatt moine djar un hatt nia gemacht åndarz baz an bòa burm vo aft auzante un an bòa burm vo aft attinate, balma hatt gehatt sèks djar.
I bartme inzenjarn zo macha pildar gåntz gelaich azpe daz sèll bode sige un bill abenemmen. Ma i pin nèt sovl sichar zo dartüanasen. Ummadar a disénjo geat guat, ma dar åndar gelaichten vor nicht.
I velme afte höache o. Da, dar khlumma printz iz kartza groaz. Sèmm, anvetze, izzar kartza khlumma. I pempl parsìn afte varm vodar rüst bodar hatt ågehatt. Allz ummaz süache zo tüanaz, ma sichar barteme veln.
’Z bart gian zo geriva ke i bart veln insinamai afte bichtegarstn sachandarn o. Ma ditza möchtarmarz vorzaing. Moi tschell hattmar nia khött djüst bia un baz. Furse hattar gegloabet ke i pin azpe er. I, anvetze, pin nèt guat z’sega di öm durch inar skattl. ’Z mage soin azze sai, i o, a khöstle azpe di groazan. I tarf soin dareltart.
<h1>V</h1>
Alle tage hånne eppaz gelirtn affon planét von khlumma printz, aft bia ’z hatt allz ågeheft, affon viazo. ’Z iz vürkhent lai sèlbart, redante. Asó, in draite tage hånne darvert di stòrdja von baobab.
In sèll stroach o iz gest peng dar öbe, ombrómm dar khlumma printz hattme någevorst prüste sovl azpeden berat augevallt eppaz gåntz sberz:
«Iz pròpio bar, ke di öm vrèzzan au di staudn?».
«Ja ’z iz bar».
«Åh, i pin kontent».
I hån nèt vorstånt, ombrómm ’z iz gest asó bichte azta di öm auvrèzzan di staudn. Ma dar khlumma printz iz vürgånt.
«Alóra vrèzzansa di baobab o?».
I hån gesüacht zo macha vorstian in khlumma printz ke di baobab soin nèt staudn, ma puamen groaz azpe di khirchan un, azzar hettat gevüart pitt imen, aft soin planét, a gåntza måndar elefént beratnsada nèt gelånk auziaga an uantzegen baobab.
Ditza, vodar måndar vo elefént, hatt gemacht lachan in khlumma printz.
«Ma schöllat aukhastnse umman affon åndar…».
<img14>
Dena hattar übarlekk:
«Di baobab vorsa aubaksan hevan å vo khlumma».
«Ja gåntz djüst! Ma ombrómm billdo azta doine öm vrèzzan di khlumman baobab?».
«Beh, ma vorsteatz bol», hattamar khött sovl biz berat eppaz gåntz ainfach.
I hånda gemöcht leng alle di moinen zo vorstiana alùmma disan problèm.
Defatte, affon planét von khlumma printz soinda, azpe bobrall, di guatn gresar un di letzan gresar. Asó von guatn sem baksanda au guate gresar, von letzan sem baksanda letze gresar.
Ma di sem sekmase nèt. Da slavan untartuscht untar dar earde sin azta, in umman odar in åndar, valltzen inn zo darbekhase. Asó dar såm lengartze auz, un schupft zuar dar sunn, an earstn gåntz timme, a schümma gresele boda tüat nicht letzez niamat.
Az iz a gresele vonan ravanèll odar vonan bòkkldorn, makmaz vürlazzankhemmen azpe ’z bill. Ma az iz a letza staude, balmase darkhennt tarftmase lai prokhan.
Affon planét von khlumma printz soinda gest gåntz letze sem: ’z soinz gest di sem von baobab. Da gåntz earde iz gest obarvüllt pitt sem vo baobab.
Est, a baobab azma rift kartza spet, saitma nemear guat zo zèrranen vort. Dar baobab vånk vür in gåntz planét, dar porten durch pitt soin burtzan. Un azta dar planet iz kartza khlumma un di baobab kartza vil an lestn geatz zo geriva ke dar planét pricht auz.
«’Z steat allz in hüatn» hebatarmar khött spetar dar khlumma printz. «Balmase sait geverteget mòrgas, tarftmase leng zo putza schümma in planét. Ma möchtzeda leng zo prokha di baobab lai balma åheft zo nemmase auz von bökkldörn, ombrómm di baobab gelaichanen vil in bökkldörn, balsa soin khlumma. ’Z iz an arbat loune, ma nèt sovl sber».
Inan tage hattarmar gevorst zo macha a schümma pilt aft ditza, zo macha vorstian in problèm in khindarn vo moinar earde.
<img15>
«Azza in an tage bartnsase leng in bege» hattarmar khött, «magatzen khemmen guat bizzan ke nèt hèrta vorschiam di arbat boma hettat zo tüana trakk letz. Ma azma hatt zo tüana pinn baobab, alóra iz hèrta a katàstrofe. I hån gekhennt an planét gelebet vonan faulentzar. Dar hatt hintargehattgelatt drai staüdla…».
Nå in sèll bodamar hatt khött dar khlumma printz, hånne disenjàrt in sèll planét. ’Z gevalltmar nèt machan in snabl von sèll boda boazt allz. Ma dar perikolo von baobab iz asó bintsche gekhennt, un berda hebat zo vorlìarase aftnan asteroid loaft sött groaze riskie, ke vor a bòtta billez pròpio tüan.
Asó khüde haüt: «Khindar, schuagetbolau in baobab!» un zo macha bizzan moin tschelln bazta magat vürkhemmn pinn baobab, bettadar perikolo ’z magat soin, hånneda draugearbatet bakkat vor a bolta zait aft ditza pilt. Daz sèll bode hån geböllt zoang iz asó bichte ke moi fadìge hatt gehatt an groazan vèrt.
<img16>
Eråndre bartmar furse bölln vorsan: «Ombrómm in ditza puach soinda nèt åndre groaze pildar azpe daz sell von baobab?» Gåntz ainfach: I hån gesüacht zo macha an åndarz, ma i pin nèt gest guat. Balde hån gemacht in baobab, anvetze, pinne gest geschupft vonar groazan aile.
<h1>VI</h1>
Oh khlumma printz, i hån vorstånt laise laise doi khlumma trauregez lem. Vor långa zait hasto nèt gehatt åndarst baz daz süaz vodar sunn boda oinegeat. Eppaz mearar hånne darvert in viarte tage, mòrgas, baldomar hast khött:
«’Z gevalltmar asó vil seng gian oine di sunn. Geabar z’sega oinegian di sunn».
«Ma, ma schöll paitn…».
«Paitn baz?».
«Azta oinegea di sunn…».
An earstn pisto darstånt, dena pistode auzgelacht sèlbart un hastmar khött:
«Oh, i gloabe hèrta z’soina dahuam!...».
Defatte, alle bizzan ke balda in Mèrika iz mittartage, di sunn geat oine in Fråntscha, ’z berat genumma gian in Fråntscha in an minutt z’segase oinegian.
Ma laidar daz sèll lånt iz kartza bait. Aft doin khlumma planét, anvetze, iz genumma mövarn vür di karege vonan tritt. Un du pistar ågeschauget oinegian di sunn alle di vert bodo hast geböllt…
«In an tage hånnese gesek untargian draiunviartzekh vert!».
Un spetar hasto no khött:
«Boasto… balma sait asó traure hattma gearn schaung oinegian di sunn…».
«In ta’ von draiunviartzekh vert pisto gest starch traure?».
Ma dar khlumma printz hattmar nemear khött nicht.
<img17>
<h1>VII</h1>
In vünfte tage, hèrta peng dar öbe, hånne darvert no eppaz åndarst von lem von khlumma printz. Dar hatt gevorst prüste, åna zo khearada umenumm, sovl bidarz hettat gehatt übarlekk vor a långa baila:
«An öbe azze vrèzzt di staudn, vrèzztze di roasan o?».
«An öbe vrèzzt allz daz sèll bose vinnt».
«Di roasan boda håm di dörn o?».
«Ja, di roasan boda håm di dörn o».
«Ma alóra di dörn bettan vèrt håmsa?».
I hånz nèt gebizzt. I pinn gest drå zo lükkra an bolù kartza gestrenzart vo moin motór. I pinme gekhümmart hèrta mearar, moi unfall iz gest vil sberar baz daz sèll bode hån gegloabet un ’z bazzar zo trinkha iz gest hèrta mindar un hattmar gelatt gloam ke di sachandar beratn gånt zo geriva malaméntar.
«Di dörn baz tüansa?».
Dar khlumma printz hattz nia augètt azzar eppaz hatt gevorst. I pin gest augerekt vor moin bolù un hånnen rispùndart daz earst sachan bodamar iz khent in sint:
«Di dörn helvan vor nicht, ’z iz lai plittegar gift boda håm di roasan».
«Oh!».
<delimiter>
«I gloadarz nèt! Di roasan soin debl. Di roasan soin naiv. Da sicharnse azpe sa mang. Da gloam zo macha vörtn pitt soin dörn…».
I hån nèt rispùndart. I pinmar khött sèlbart: «Est, azta disar bolù lazztze nèt auz, prèchen vort pinn håmmar!». Dar khlumma printz hattme bidar någevorst:
«Ma du gloabesto, ke di roasan…».
«Nò, nò! I gloabe nicht, i hån lai khött daz earst sachan bodamar iz khent in sint. I hån zo tüana åndarst i!».
Dar khlumma printz iz darstånt.
«Åndre sachandar?».
Dar hattme gesek pinn håmmar in di hent, di vingar sbartz pitt smürbe, gepükht aftna sachan boden hatt gemöcht auzschaung schaüla genumma.
«Du redest azpe di groazan».
I pinme a pizzle geschemp. Ma åna khummana barmhèrtze hattar khött darzuar:
«Du konfundarst allz… du mischt au allz!».
Dar iz gest pròpio zorne. Dar hatt geschüttlt in bint soine goldane har.
«I khenn an planét boda lebet ummadar boda hatt nia gesmekht a roas. Nia ågeschuaget an stèrn. Boda nia hatt gehaltet gearn niamat. Dar tüat nèt åndarz baz machan konte. Un in gåntz tage tüatar nèt åndarz baz khön azpedo khüst du: “I pin a mentscht azpe ’z hatt z’soina! I pin azpe ’z hatt z’soina!” Un plastze au allar stoltz. Ma ’z iz nèt a månn, ’z iz a sbåmm!».
«Baz iz?».
«A sbåmm!».
Dar khlumma printz iz gest ploach vo zorn.
«Sidar tausankhtar djar di roasan machan di dörn. Sidar tausankhtar djar di öm vrèzzan allz ummaz di roasan. Beratz nèt di zait zo vorsanen ombrómm di roasan lengseda hånt un vuaz zo macha di dörn åna khumman vèrt? Iz nèt bichte ’z kriage zbisnen in öm un in roasan? Iz nèt bichtegar baz di konte vonan voaztn roatn hear?
Un azze i khenn an uantzega roas, boda aubakst lai aft moin planét un atz khummana åndra sait, un azta a khlummana öbe, asó, in an mòrgas, makse distrüdjarn åna njånka zo bizza bazzesanar tüat, iz nèt bichte ditza?».
<img18>
Dar iz khent allar roat, dena izzar vürgånt:
«Azta epparummaz haltet gearn a roas, boda iz uantze in mildjü un mildjü stèrn, ditza iz genumma zo machaz kontént balsese åschauget. Un iz khütten sèlbart: moi roas iz sèmm aftna parana sait».<delimiter>«Ma azta an öbe vrèzzt di roas, vor iz beratz sovl bida alle di stèrn darleschantnse! Iz nèt bichte ditza?».
Dar hatt nemear gemak gian vür, ombrómm dar hatt håntgevånk zo hetzega. ’Z izta gevallt di nacht, i hån sèmmgelatt moine ordenje. I hånmarsan nicht mear drauzgemacht vo moin håmmar un von moi bolù, von durst, von toat. Aftnan stèrn, aftnan planét, dar moi planét, afte Earde, iztada gest a khlummadar printz zo sböaga! I hånnen genump afte schoaz. I hånnen gebiaget.
I hånnen khött: «Di roas bodo haltest gearn loaft khumman perikolo… I bart machan an musaröl vor doi öbe… un an aisrana rüst vor doi roas… I…».
I hån nèt gebizzt baz zo khödanen. I pinme gehöart asó bintsche guat zo helvanen. I hån nèt gebizzt bia zo tüana, bia zo giananen nåmp. ’Z lånt von zeacharn iz asó bait un ungekhennt.
<h1>VIII</h1>
I hån gelirnt bahémme zo khenna pezzar disa roas. Affon planét von khlumma printz soinda hèrta gest lai sött roasan gåntz ainfach, da håm gehatt an uantzegen kråntz pètale, da håm vürgevånk khumman platz un håm niamat gestört. Dise roasan håm geplüant mòrgas tortemìtt in gras un abas soinsa lai auzimplikst.
Da sèll roas, anvetze, inan tage iz augebakst vonan såm herkhent vo kisabó, un dar khlumma printz hatt gehüatet ditza gresele boda hatt gelicht in khumman åndarn gresele bodar hatt gekhennt. ’Z hebat gemak soin a naüga sòrt vo baobab o.
Ma ’z staüdle hatt augehöart zo kreschra un hatt boroatet a roas. Dar khlumma printz, boda hatt gehüatet spitzarn in bòkkl hatt vorstånt ke ’z berata auzkhent eppaz gåntz gåntz schümma, ma di roas hatt nèt augehöart zo boroatase z’soina no pezzar, vorpórget in soinar grümm an stube.
Di roas hatt zornìrt laise soine varm un izzese gerüstet åna khummana aile, di izzar hergerichtet di pètale umman vor umman. Di hatt nèt geböllt zoangse bozùsket azpe a saümage. Di roas hebatze gelatt seng lai balse berat gest sichar zo schauga auz an pestn. Eh sa, in ditza, hattze gehatt vil vonar kitsch.
Zo boroatase di roas hatta gelekk tang un tang. Un dena in an tage pròpio in austianan di sunn, izzese gezoaget.
<img19>
Un si, bodase iz gest boroatet asó garècht, hatt khött ginante:
«Ah, i pin darbekht est. I vorstar vorzaing… in pin no alla bozùsket…».
Dar khlumma printz hatt nèt gemak tüan åndarst baz khönar:
«Bi schümma du pist».
«Bar» hatten rispùndart hèrtze di roas, «un pin augebakst pittnåndar pittar sunn…».
Dar khlumma printz hatt lai darratet ke ’z röasle iz sichar nèt gest umele, ma ’z hatt gerüart å ’z hertz.
«I gloabe az sai di zait von baiz kafè» hattz khött darzuar, «böllastomar nåstian du…?».
Un dar khlumma printz, allar aukonfundart, iz geloft zo nemma in bèzzrar pinn vrisch bazzar un hatt gètt di kolatziù dar roas.
<img20>
Sa von sèll earst tage vort, di roas hatt lai ågeheft zo distidjaranen, pitt soin müllela. Baispil, in an tage, redante von soin viar dörn, hattzen khött:
«’Z magatnda khemmen di tigarn o, pitt soin kröal!».
<img21>
«’Z soinda nèt tigarn aft moin planét», hattar khött dar khlumma printz, «un di tigarn vrèzzan nèt gras».
«I pin nèt a gras» hatten rispùndart alla hèrtze di roas.
«Vorzaigmar».
«I vörtme nèt von tigarn, miar machtmar vil mearar di vort ’z geziaga, hettasto nèt eppaz bodamar auznimp in air?».<delimiter>«Vörtnse von geziaga?».
<img22>
«Di iz a khöstle vorbont z’soina lai a staude», hattar khött dar khlumma printz. «Di iz pròpio nèt dèstar disa roas…».
«Abas tarfstome leng untar inar glassan klokk. ’Z iz schaüla khalt da ka diar… ’Z berat nèt allz daz peste. Vo bode khimm i bol…».
<img23>
Ma di izzese lai augehaltet, di iz gest zuargerift azpe a khorn såm un hatt nèt gemak bizzan vo åndre bèltn. A pizzle nidargeslakk z’soinase gemacht darbischan pittnar söttan stokhatn lung, di bòkkl hatt gehuastet zboa odar drai vert, zo macha höarn schult in khlumma printz.
«Alóra, disan dinkh zo nemmame abe von air, hasten odar nèt?».
«I pin gest drå zo giana eppaz zo süacha, ma du hastmar zuargeredet!».
Di roas hatt gepèkht bidar asó schaüla zo machanen höarn no mearar schult.
Asó, dar khlumma printz, seånka azzarse sa hatt gehaltet sovl gearn, hatt ågeheft zo zbaivla vo irn. Dar hatt gehatt augenump börtar, khött åna vèrt, sovl bisa beratn gest bar un ditza hatten gemacht traure.
«I hebatze nèt geschöllt auzlüsnen» hattamar khött inan tage, «ma schöll nia auzlüsnen di roasan, ’z berat genumma smekhanse un åschaungse. Da moi hatt gètt a guatz gesmakh in gåntz planét, ma i pin nèt gest guat z’soina kontént. Da sèll stòrdja von kröal bodame hatt lai gevrort, hebatme anvetze gemöcht machan vorstian pezzar moi roas».
Un darzuar hattamar no khött:
«Alóra hånne nèt vorstånt, i hebat gemöcht schaung bazze tüat, nèt bazze khütt. Di hattme gelüftet un gelaüchteget. I hettat nèt vortgemöchtkhemmen. I hettat geschöllt vorstian bi hèrtze di iz gest hintar soin müllella. Di roasan soin asó stråmbat! Ma i pin gest kartza djung zo khånase haltn gearn».
<h1>IX</h1>
<img24>
I gloabe azzar habe auzgenützt ’z gebåndra von billn vögl zo khemma vort. In sèll mòrgas bodar vortizkhent hattar schümma geputzt soin planét. Dar hatt schümma gekhert di khemmechar von gezüntatn vulké. Dar hatt gehatt drai gezüntate vulké. Da soinen khent dèstar zo berma di kolatziù mòrgas.
Dar hatt o gehatt an darleschatn vulkå. Ma, azpe dar hatt hèrta khött er, “ma boazt nia” aso hattar gekhert in khemmech von sèll o. Azta di khemmechar soin schümma geputzt prinnensa laise laise ena auzzoprècha. Balda auzprèchan di vulké iz sovl apze balda skopiàrt ’z holtz inn in heart.
’Z iz hoatar ke aft ünsar earde saibar kartza khlumma zo halta geputzt di khemmechar von vulké un iz vor daz sèll bosa auzprèchan, un machan sovl schade.
<img25>
Dar khlumma printz hatt geprokht di lestn pröss vo baobab un ditza hatten gemacht a khöstle traure. Dar hatt gegloabet ke dar berat nemear gekheart bidrùmm. Ma alle di sèlln teglichen arbatn in sèll mòrgas håmen auzgeschauget asó süaz.
Baldar hatt gebèzzart vor da lest bòtta soi roas un hattze hergenump zo lega untar dar glassan klokk, izzen khent a groazar noat zo gaüla.
«Lebe bol» hattar khött zuar dar roas.
Ma di roas hatten nèt rispùndart.
«Lebe bol» hattarar bidar khött.
Di roas hatt gètt an pèkhar. Ma ’z iz nèt gest ombrómm di iz gest vorkhüalt.
«I pin gest a djökken» hattzen khött, «vorzaigmar un süach z’soina kontént».
Dar khlumma printz iz darstånt z’sega ke di roas hurtzten nèt zuar. Dar hatta nèt gemak gloam, dar iz gestånt pittar glassan klokk in di hent. Dar hatt nèt vorstånt alla da sèll stille un alla da sèll barmhèrtze.
«Ma ja, i halte gearn» hattzen khött di roas, «un astoz du hastz nonet vorstånt iz lai schult moi. Ma ditza est macht nicht mear auz, du o pist gest a djòkk azpe i. Süach z’soina kontént. Lazz vorlìarn disa glassana klokk, i billse nemear».
«Ma dar bint…».
«I pin nèt asó vorkhüalt. Da vrisch luft vodar nacht bartmar tüan guat. I pin a roas».
«Ma di vichar…?».
«I bart bol schölln auzhaltn a parana rüge, azze bill khennen di scharattln, da khön ke da soin asó schümma. Senonda ber khintme zo venna? Du barst soin vort bait, un von groazan vichar vörteme nicht. I hån moine kröal».
Un hatt gezoaget soine viar dörnla. Dena hattze no khött:
«Stapfl nèt sovl, du machstme khemmen nervosat. Hasto auzgemacht zo giana vort? Alóra gea auz von vüaz!».
Di hatt nèt geböllt azzese sege gaüln, ’z iz gest söttana stoltzega roas…
<h1>X</h1>
Dar khlumma printz izzese gevuntet sèmm boda soin gest di asteroidn 325, 326, 327, 328, 329 un 330. Dar hatt håntgevånk zo giana z’segase alle, zo süachanen an arbat un zo lirna eppaz naügez.
Affon earst asteroid hatta gelebet a khuneg. Dar khuneg iz gest ågelekk pitt purpur un ermelì, un iz gestånt gesotzt afftnan tròno gåntz ainfach, ma in da gelaichege zait hattar auzgeschauget asó groaz.
<img26>
«Åh èkko, an untartån», hatta khött dar khuneg baldar hatt gesek in khlumma printz.
Dar khlumma printz izzen gevorst: «Bia makar tüan disar da zo khenname azzarme nia hatt gehatt gesek?».
Dar hatt nèt gebizzt ke vor di khüneg di bèlt iz gåntz ainfach. Alle di laüt soin soine untartån.
«Nemparde azzede mage seng pezzar», hatten khött dar khuneg, boda iz gest gåntz stoltz zo maga soin, er o, khuneg vo epparummaz.
Dar khlumma printz izzen ummargeschauget z’ sega bodarse magat sitzan, ma dar planét iz gest gåntz gedekht von måntl pitt ermelì von khuneg. Asó dar khlumma printz hatt gemöcht stian augeluant zo vuaz, ma dar iz gest asó müade ke dar hatt gegint.
«’Z steat nèt schümma ginen vorå inan khuneg» hatten khött dar sèll, «du tarfstz nemear tüan».
«I mage nèt tüan pitt mindar», hatten rispùndart, allar roat, dar khlumma printz. «I hån gemacht an lången viazo un hån nicht geslaft…».
«Alóra», hatten khött dar khuneg, «schaffedar zo gina. ’Z soinz ettlane djar bode nemear sige epparummaz boda gint, un di ginar soin eppaz naügez vor mi. Dei! Gin i schafftarz!».
«Nò, est hånne suditziong, ’z khintmar nemear». Hatta khött dar khlumma printz bidar gåntz roat.
«Hum, hum!» hatta getånt dar khuneg. «Alóra i… i schafftar zo gina a pizzle afte bòtta…».
Dar khuneg hatt eppaz gebruntlt un hatt auzgeschauget zorne,
ombrómm dar hatta gehaltet azzen alle volng. Dar hatt nèt gemak zuargem azta epparummaz nèt volgen. Er iz gest dar khuneg un hatt geschafft alln un allz. Ma er iz gest a guatar khuneg, asó hattar geschafft sachandar boda håm gemak khemmen getånt.
«Azze schaffat» hattar hèrta khött, «azze schaffat inan djeneràl zo khemma a mervogl, un azta dar djeneràl nèt volgatmar, beratz nèt schult von djeneràl. ’Z berat schult moi».
«Mageme sitzan?» Hatta gevorst timme, dar khlumma printz.
«I schafftar zo sitzade!» hatten rispùndart dar khuneg un hatt hintargezoget an zipfl von måntl pitt ermelì.
Dar khlumma printz iz darstånt, dar planét iz gest gåntz khlumma, aftz baz hattar gemak schaffan dar sèll khuneg?
«Khuneg» hattaren khött, «vorzaigetmar azzaz nåvors…».
«I schafftar nåzovosamar!» hatta khött bahemme dar khuneg.
«Khuneg, aft baz schafftar eråndre?».
«Aftz allz» hatten rispùndart ainfach, dar khuneg.
«Aftz allz?».
Dar khuneg pittar hånt hatt gezoaget soin planét un di åndarn umenumm, un di stèrn.
«Aftz allz ditza?». Hatta gevorst dar khlumma printz.
«Aftz allz ditza», hatta rispùndart dar khuneg.
Ombrómm dar khuneg hatt nèt geschafft lai aftz alle, ma aftz allz, afta gåntz bèlt.
«Un di stèrn volngdar?».
«Sichar» hatta khött dar khuneg. «Da volngmar lai bahemme. I mage nèt gloam azta epparummaz nèt volgmar».
Asó eppaz groazez hatt gemacht bundarn in khlumma printz. Azzar hettat gemak er o schaffan aftz allz, hebatar nèt ågeschauget oinegian di sunn draiunviartzekh vert, ma zboaunsintzekh, odar hundart, zboahundart o, in gelaichege tage åna nia zo möcha mövarn in stual!
Dar khlumma printz izzese gehöart a pizzle traure zo pensàra aft soin planét boda iz gestånt alùmma un hatt no eppaz gevorst in khuneg:
«I hebat asó gearn z’sega oinegian di sunn… machtmar disan piatzér… schafft dar sunn oinezogiana…».
«Azze schaffat inan djeneral zo flattra vonar roas aft åndar azpe a scharattl, odar zo schraiba a schauspil, odar zo khemma a mervogl, un dar djeneral volgat nèt, ber hebata schult, er odar i?».
«Dar hebatze eråndre» hatta rispùndart dar khlumma printz.
«Ja, djüst. Ma schöll vorsan inan iaglan lai daz sèll boz mage gem, nicht mearar», izta gånt vür zo khöda dar khuneg, «’Z rècht steat, daz earst vo alln, in di sinne. Asto du schaffst doin laüt zo djukhase in mer, bartnsa machan a rivolutziong. I hån rècht zo schaffa, ombrómm daz sell bode schaff iz sinne».
«Un alóra, mage nèt seng oinegian di sunn?» hatta gevorst dar khlumma printz boda hatt nia vorgèzzt bazdar hatt gevorst.
«Du barst seng oinegian di sunn, i bartz schaffan, ma, azpede hån hèrta getånt in moi lem, barte paitn azta allz sai boroatet vordez tüa».
«Un benn barta soin allz boroatet?» hatta gevorst dar khlumam printz.
«Hem! Hem» hatten rispùndart dar khuneg, boda antånto hatt geschauget aftnan groazan kalandardjo, «hem! hem! ’Z bart soin ume, ume… di achte mindar zbuantzekh hoint abas! Du barst seng ke di sunn bartmar volng azpe ’z hatt z’soina».
Dar khlumma printz hatt gegint. ’Z hatten åntgetånt nèt seng oinegian di sunn, un lai hattar ågeheft zo khemma loune.
«I hån nicht mear zo tüana da» hattar khött in khuneg, «i gea vort».
«Gea nèt vort», hatten khött dar khuneg, boda iz gest asó stoltz von soin uantzege untartån, «gea nèt vort, i machte ministér!».
«Ministér? Vo baz?».
«Ministér… vorz rècht!».
«Ma aztada niamat iz zo vüara in rècht?».
«Ma boazt nia» hatta khött dar khuneg. «I hån nonet gemacht di khear von moin raich. I pin gåntz alt, ’z iztada nèt platz vor a karòtz, un i darmüadme behemme zo giana zo vuaz».
«Oh, ma i hånz sa gesek i» hatta khött dar khlumma printz, un izzese gerekht zo schauga afta åndar sait von planét. «Njånka nidar sèmm iztada epparummaz».
«Du magast schètzande sèlbart» hatta khött dar khuneg. «’Z iz daz sberarste boz gitt. ’Z iz hèrta vil sberar schètzanse sèlbart baz schètzan di åndarn. Asto gelångst zo schètza garècht di sèlbart, alóra bol masto khön z’soina a sinnegar månn».
«I» hatta khött dar khlumma printz, «i magme schètzan bobrall. I hån nèt mengl zo leba da».
«Hem, hem» hatta khött dar khuneg. «I gloabe aztada sai, aftana parana sait von moi planét, an alta maus, i höarse auz padar nacht; du magast vüarn in rècht da sèll. Du magast schaffan zo töatase, asó hebasto in di hent soi lem, ma aniaglana bòtta magastze begnadigen, zoa zo spara. ’Z izta ummana alùmma».
«’Z gevalltmar nèt schaffan zo töata epparummaz» hatta khött dar khlumma printz, «’z iz pezzar azze vortgea».
«Nò!» hatta khött dar khuneg.
Ma dar khlumma printz, boda sa hatt gehatt boroatet allz soi geplèttra zo giana vort, hatt nèt geböllt allz ummaz machan stian kartza letz in alt khuneg:
«Azzar iar böllt soin gevolget, magatamar schaffan eppaz gåntz sinne. Dar magatmar schaffn, zumbaispil, azze vortgea vorda iz vorgånnt a minùtt. ’Z parìrtmar soin azta allz sai schümma boroatet…».
Segante ke dar khuneg hatt nicht khött, dar khlumma printz hatt gestapflt vor a pizzle, dena hattar gezoget an tiavan atn un iz gånt.
«I machte moin botschaftar» hatten bahemme någehoket dar khuneg.
In khödan asó dar khuneg hatt pròpio auzgeschauget azpe a hoachar.
Da soin bol stråmbat di groazan, hatta übarlekk dar khlumma printz antånto azzar vortizgånt.
<h1>XI</h1>
Affon zboate planét hatta gelebet a haltarguat.
<img27>
«Ah! Ah! Èkko ummadar boda khint nåzovikhamar» hatta gehoket, no vo baitom, dar haltarguat baldar hatt gebarnt in khlumma printz.
Vor di haltarguat alle di åndarn laüt schölln stian lai nå imenåndarn.
«An guatn tage» hatta khött dar khlumma printz «bettan kòmischen huat dar hatt au!».
«Dar geat guat zo grüaza» hatta rispùndart dar haltarguat. «’Z iz zo grüaza di sèlln boda khemmen zo mèkkamar di hent, ma laidar, aft dise saitn khinta nia niamat».
«Åh bol?» Hatta khött dar khlumma printz boda nèt hatt vorstånt.
«Mèkk di hent ummana pittar åndarn» hatten khött dar haltarguat.
Dar khlumma printz hatt gemèkket di hent ummana pittar åndarn un dar haltarguat hatt bidar geheft timme in huat zo grüaza.
<delimiter>
Dòpo vünf minutn asó, dar khlumma printz izzese darmüadet von sèll lounege spil: 
«Un baz möchtma tüan» hattar gevorst, «zoa azta dar huat vall?».
Ma dar haltarguat hatten nèt gehöart. Di haltarguat lüsnen lai di sèllnen bodase åsmaichln.
«Du biavl smaichlstome?».
«Baz billz soin gemuant smaichln?».
«Smaichln, billz muanen darkhennen ke i pin dar schümmanarste månn, dar pezzarste gerüstet, dar raicharste un dar mearaste intelidjente von gåntz planét».
«Ma du pista lai du alùmma aft disan planét!».
«Lüsan machmar an piatzér, smaichlme å allz ummaz!».
«Guat alóra smaichlede», hatta khött dar khlumma printz schüttlante di aksln, «ma baz tüastodarsan darmìtt?».
Dar khlumma printz hatt augevånk un iz gånt nå soine bege.
Sichar di eltarn soin bol stråmbat, izzaren khött sèlbart antånto azzar iz gånt.
<h1>XII</h1>
Affon planét nidar nåmp hatta gelebet a trunkhatar. Da, dar khlumma printz izta gestånt gåntz bintsche, ma dar iz vortkhent allz ummaz schaüla traure.
<img28>
«Baz tüasto?» hattar gevorst in trunkhate boda iz gestånt åna zo reda vorå inan hauf lere botzan un an åndre voll.
«I trinkh» hatta rispùndart pittnar tiavan stimme dar trunkhate.
«Ombrómm trinkhsto?» Hatta gevorst dar khlumma printz.
«Zo vorgèzza» hatta rispùndart dar åndar.
«Zo vorgèzza baz?» hatten gevorst vür dar khlumma printz, boda sa hatt ågeheft auzzogaülanen.
«Zo vorgèzza ke i scheme», hatten khött dar trunkhante pükhante in khopf.
«Vo baz schemstode?» hatten zimegart dar khlumma printz, boden hettat geböllt helvan.
«I scheme zo trinkha!» Un vo sèmm vort dar trunkhate hatt khött nicht mear.
Dar khlumma printz iz darstånt un iz vortgånt.
Di eltarn soin pròpio vil vil stråmbat, izzen khött sèlbart dar khlumma printz in gianan vort.
<h1>XIII</h1>
Affon viarte planét hatta gelebet a geschèftmånn. Ditza mentsch iz gest asó hergevånk ke, ’z hatt njånka augeheft in khopf balden zuarizgånt dar khlumma printz.
<img29>
«I grüazaz» hatten khött dar khlumma printz, «aür zigarétt izzese darlescht».
«Drai un zboa machtz vünve. Vünve un sibane machtz zbölve. Zbölve un drai: vüchtzane. I grüazte. Vüchtzane un sibane machtz zboaunzbuantzekh. Zboaunzbuantzekh un sèkse achtunzbuantzekh. I hån nèt zait zo züntanen. Sèksunzbuantzekh un vünve macht unundraitzekh. Ouf! Asó machtz vünfhundart un an mildjù, sèkshundartzboaunzbuantzekh simmhundartunundraitzekh tausankh».
«Vünfhundart mildjü baz?».
«Hem, pisto no hèrta sèmm? Vünfhundart un an mildjù vo… i gedenkhmarz nemear. I hån hèrta ploazez zo tüana! I pin a mentsch azpe ’z hatt z’soina i, ’z iz nèt ke ’z gevalltmar kontàrn stördjela! Zboa un vünve machtz sibane…».
«Vünfhundart un an mildjù baz?» hatta bidar gevorst dar khlumma printz, boda nia hatt gelatt valln an uantzega bòtta daz sèll bodar hatt gevorst.
Dar geschèftmånn hatt geheft in khopf:
«’Z soinz viarunviartzekh djar azze lebe aft disan planét un pin khent gestört lai drai vert. In earst stroach iz gest vor zboaunzbuantzekh djar, vonar melolonta, boda iz gevallt abe vo kisabó. Di hatt gemacht an gazèr zo macha di vort un i hån gemacht viar velar in moine konte.
Da åndar bòtta iz gest vor ulef djar vor an beata in di pummadarn. I mövarme nia, i hån nèt zait zo giana ummanåndar. I pin a mentsch azpe ’z hatt z’soina i. Daz dritte mal iz gest… schauge da! I pin drå gest zo khöda, vünfhundart un an mildjù».
«Mildjü baz?».
Dar geschèftmånn hatt vorstånt ke dar hatt nèt gehatt hoffe zo maga stian sitlle.
«Mildjü sött khlummane sachandar boma sek a tiabas a bòtta au in hümbl».
«Vlaüng?».
«Ma nò. Di sèlln khlumman sachandar boda glentzegen».
«Paing?».
«Ma nò di sèlln goldane khöatla boda machan asó enetruamen di faulentzar. Ma i pin a rèchtar månn, i! I hån nèt zait zo faulentzra».
«Åh, di stèrn!».
«Ja, èkko, di stèrn».
«Un baz tüasto pitt vünfhundart mildjü stèrn?».
<delimiter>
<delimiter>
«Bazzemarsan tüa?».
«Ja».
«Nicht. Da soin moi».
«Di stèrn soin doi?».
«Ja».
«Ma i hån sa gekhennt an khuneg boda…».
«Di khuneg håm nicht dar soinen. Se schaffanda lai drau. ’Z iz gåntz åndarst».
«Un baz helftztar soin padrù von stèrn?».
«’Z helftmar soin raich».
«Un baz helftztar soin raich?».
«Zo khoava åndre stèrn, azta epparumaz no vinntara».
Disar da, izzen khött sèlbart dar khlumma printz, übarlekk a pizzle azpe moi trunkhante.
Ma allz ummaz hattar no gevorst:
«Bia makma soin padrü von stèrn?».
«Vo bem soinsa?» hatten rispùndart khlöatzante di zenn dar geschèftmånn.
«I boazez nèt, vo niamat».
«Alóra soinsa moi bodeda pin draukhent vor earst».
«Un ditza iz genumma?».
«Ja sichar. Baldo vinnst an diamånt boda iz vo niamat, izzar doi. Baldo vinnst an insel boda iz vo niamat, izze doi. Baldo du hast an idéa vor earst un machstze darkhennen, izze doi. Un i pin padrù von stèrn, ombrómm vor miar, niamat hatta übarlekk zo magase håm».
«Ditza iz bol bar», hatta khött dar khlumma printz. «Ma baz tüastodarsan darmìtt?».
«I redjarse, i zelse un khearse z’zela», hatta khött dar geschèftmånn. «’Z iz eppaz sberz, ma i pin a rèchtar månn!».
Ma dar khlumma printz iz nonet gest kontént.
«I, azze hån a saidanz tüachle, magemarz leng ume in hals her un trangmarz vort. Azze hån a roas, magese aulesan un nånemmemarse. Ma du mast nèt abelesan di stèrn».
«Nò, ma i magse leng in bånka».
«Baz billz muanen?».
«’Z bill soin gemuant, ke i schraibe aftnan zettl kart biavl stèrn i hån, dena slozze inn disan zettl in an kasetì».
«Allz da?».
«’Z iz bol genumma».
Nèt letz hatta übarlekk dar khlumma printz, un a pizzle poètisch o, ma nèt sovl seriös.
Dar khlumma printz hatt drinngesek in di sachandar gåntz åndarz alz di eltarn.
«I» hatta khött dar khlumma printz, «hån a roas, i gibar bazzar alle tage. I hån drai vulké un alle di bochan putzen di khemmechar. I putz in khemmech von sèll darlescht o. Ma boazt nia. ’Z iz guat vor moine vulké, un iz guat vor moi roas, azzese i habe. Ma du pist nèt eppaz guatz vor doine stèrn…».
Dar geschèftmånn hatt offegetånt ’z maul, ma dar hatt nèt gebizzt baz zo khöda un dar khlumma printz hatt augevånk un iz gånt nå soine bege.
Di groazan soin pròpio eppaz nèt zo maga gloam, izzen khött sèlbart dar khlumma printz, in gianan vort.
<h1>XIV</h1>
Dar vünfte planét iz gest gåntz stråmbat. ’Z iztada lai gest platz vor a lantèrn un vor an månn bodase hatt gezüntet.
Dar khlumma printz iz nèt gest guat zo vorstiana vor baz ’z hebata gemak khemmen guat a lantèrn geströbet tortemìtt in hümbl, aftnan planét åna haüsar, åna laüt; a lantèrn un a månn bodase züntet. Allz ummaz izzaren khött:
«’Z mage bol soin azta disar månn habe khumman vèrt, ma an lestn hattarsan hèrta mearar baz dar khuneg, dar haltarguat, dar geschèftmånn un dar trunkhante. Almånko soi arbat an vèrt hatten. Baldar züntet soi liacht iz sovl bidar machat bortn an stèrn mearar, odar a roas. Baldarz darlescht machtar inslavan di roas odar in stèrn. ’Z iz a schümmana arbat, un hatt an groazan vèrt, ombrómm di iz schümma».
<img30>
Gianante au affon planét dar khlumma printz hatt schümma gegrüazt in lantèrnzüntar.
«I grüazaz, ombrómm darleschtar di lantèrn?».
«Disa iz moi arbat», hatta rispùndart dar lantèrnzüntar. «Guatn mòrgas».
«Un bela beratz doi arbart?».
«Zo darlescha di lantèrn. An guatn abas».
Un hattze bidar gezüntet.
«Un est ombrómm züntestze?».
«’Z iz moi arbat».
«I vorstea nèt» hatta khött dar khlumma printz.
«’Z iztada nicht zo vorstiana», hatta khött dar månn «di arbat iz di arbat. An guatn mòrgas».
Un hatt bidar darlescht di lantèrn.
Dena izzaren abegemacht di stirn pittnan roatn kuadröttatn snaütztuach.
«I mach an arbat schaüla sber. Inar bòtta hattmaz auzgemakhaltn. I hån darlescht mòrgas un hån gezüntet abas, un hån gehatt in gåntz tage zo rasta un di nacht z’slava…».
«Un sidar alóra izta gebèkslt di arbat?».
«Nò, di arbat iz gestånt da gelaichege», hatta khött dar lantèrnzüntar, «’Z iz bol ditza daz letz, dar planét vo djar in djar hatt ågeheft zo drena hèrta bahemmegar un niamat hatt zuargètt zo maga bèksln di arbat!».
«Un alóra?» Hatta khött dar khlumma printz.
«Un alóra, est bodar macht a khear affon minùtt hånne neamear an sekondo frai. I zünt un darlesch a bòtta affon minùtt».
«Schümma! Da ka diar a tage haltet inn an uantzegen minùtt».
«’Z iz pròpio nicht schümma» hatta khött dar månn. «Boastoz ke bar soin nå zo reda sidar an månat?».
«Sidar an månat?».
«Ja. Draitzekh minùttn, draitzekh tang! An guatn abas».
Un hatt bidar gezüntet soi lantèrn.
Dar khlumma printz hatt ågeschauget in lantèrnzüntar un allz inan stroach hattar gehöart zo halta gearn disan månn, boda da asó hatt gehaltet aft soin arbat.
Dar khlumma printz hatt gedenkht balda iz oinegånt di sunn un er sèlbart iz gånt zo süachase, drenante di karege.
Un asó hattar geböllt helvan soin naüge tschell:<delimiter>«Boasto… i bizzat bia du magaste rastn alle di vert bodo bill».
«I böllat hèrta», hatta khött dar månn.
Ombrómm ma mage soin treu un trege in da gelaichege zait.
Dar khlumma printz iz gånt vür zo reda.<delimiter>«Doi planét iz asó khlumma ke pitt drai tritt machsten di khear. Asó hasto nèt åndarst zo tüana baz gian laise, laise uminumm stianante hèrta in di sunn. Un baldo de bill rastn geasto un geast un dar tage höart nia au».
«’Z helftmar nèt sovl, daz sèll bode gait daz mearaste in moi lem iz slavan».
«Du hast nèt glükh», hatten khött dar khlumma printz.
«I hån nèt glükh», hatta khött dar månn. «An guatn tage».
Un hatt darlescht soi lantèrn.
Disar månn, izzen khött sèlbart dar khlumma printz, gianante vür in soi viazo, berat untarschètzt vo alln in åndarn, von khuneg, von haltarguat, von trunkhante, un von geschèftmånn. Allz ummaz iz dar uantzege bodamar nèt vürkhint auzzolachanen. Furse ombrómm disar månn tüat eppaz un nèt lai åschaungse sèlbart.
Dar khlumma printz hatt gezoget an tiavan atn un no izzaren khött:
Disar iz dar uantzege bode hettat gemak machanmar tschelle. Ma soi planét iz kartza khlumma, ’z izta nèt platz vor zboa…
Daz sèll boda dar khlumma printz però, hatt nèt gehatt koradjo zo khöda njånka imen sèlbart, iz gest ke dar hatt sa insorìrt vodar sunn boda iz oinegånt tausankhviarhundartunviartzekh vert in viarunzbuantzekh urn.
<h1>XV</h1>
Dar sèkste planét iz gest zen vert gröazar. Da hatta gelebet an altar månn boda hatt geschribet aft sött gåntz groaze libadarn.
<img31>
«Èkko an esploratór», hatta khött dar månn, baldar hatt gesek in khlumma printz.
Dar khlumma printz izzese nidargesotzt affon tisch un hatt gezoget in atn. Dar iz gest ummanåndar vo ettlana zait ormài.
«Vo bo khisto zuar?». Hatten gevorst dar alt månn.
«Baz iz disar groaz libar?». Hatten gevorst, anvetze, dar khlumma printz. «Un baz tüatar da?».
«I pin a geografo», hatta khött dar alt.
«Baz iz a geografo?».
«’Z iz a bizzar, boda boazt boda soin alle di merdar, di flüzz, di stattn, di pèrng un di desèrtn».
«Ditza iz bol eppaz gåntz interesånt», hatta khött dar khlumma printz, «disa iz a djüsta arbat!».
Dar khlumma printz hatt gedjukht an oage affon planét von geografo. Sin in sèll tage hattar nia gehatt gesek an planet asó groaz un schümma.
«Aür planét iz pròpio schümma. Soinda bèltmerdar?».
«Est lai asó magez nèt bizzan», hatten khött dar geografo.
«Åh! (dar khlumma printz izta gestånt eppaz letz) Un pèrng?».
«Ditza o magez nèt bizzan», hatta bidar khött dar geografo.
«Un stattn, un flüzz un desèrtn?».
«Njånka ditza magez nèt bizzan», hatta khött dar alt månn.
«Ma saitar nèt a geografo?».
«Ja djüst». Hatten khött dar geografo, «ma i pin nèt an esploratór. ’Z menglndmar gåntz di esploratör. ’Z iz nèt dar geografo boda geat ummar zo zela di stattn, di flüzz, di pèrng, di merdar, di bèltmerdar un di desèrtn.
Dar geografo iz kartza bichte zo maga gian umanåndar. Er lazzt nia soi åmt, ma dar nimp å di esploratör, dar vorsten nå un schraibet nidar daz sèll bosen gedenkhan. Un azzen parìr ke daz sèll boda gedenkht ummadar vo disan hatt an vèrt, dar geografo schafft nåzosüacha bida dar esploratór iz a rèchtar månn odar nèt».
«Ombrómm?».
«Ombrómm azta dar esploratór khödat lungen beratz eppaz schaüla sber vor di libardar vo geografia. Un an esploratór boda saüflt o berat schaüla».
«Ombrómm?» Hatta bidar gevorst dar khlumma printz.
«Ombrómm di trunkhatn gesengda duppl, asó a geografo mechat au zboa pèrng sèmm boda anvetze berata ummadar alùmma».
«I khenn ummaz», hatta khött dar khlumma printz, «boda berat pròpio a letzar esploratór».
«’Z mage bol soin. Asó balma sait sichar ke dar esploratór iz a rèchtar månn, süachtma nå aft daz sèll bodar hatt darvert».
«Geatma z’sega?».
«Nò, kartza malaméntar. Ma schafft azta dar esploratór zoage baz dar hatt darvert; zumbaispil azzar hatt gevuntet an groazan pèrge, khöttma azzar zuarpreng groaze khnottn».
Allz an stroach dar geografo izzese auvorkhnüpflt.
«Ma du, du khist vo bait! Du pist an esploratór! Du tarfstmar khön bia ’z schaugeta auz doi planét!».
Dar geografo hatt offegetånt in groaz libar un hatt gespitzart in lapes. Bazta kontàrn di esploratör schraibetmaz nidar an earstn pinn lapes, un paitet zo schraibaz pittar vedar balda dar esploratór hatt gezoaget zo haba khött daz bar.
«Alóra?». Hatta gevorst dar geografo.
«Oh, ka miar», hatta khött dar khlumma printz, «iztada bol bintsche vo interesånt, ’z iz allz asó khlumma. I hån drai vulké, zboa no gezüntet, ummadar darlescht. Ma ma boazt nia».
«Ma boazt nia», hatta khött dar geografo.
«I hån a roas o».
«Biar mechan nèt au di roasan», hatta khött dar geografo.
«Ombrómm? ’Z iz daz peste boz gitt, di roasan».
«Ombrómm da soin asó khurtzlebeg».
«Baz billz soin gemuant khurtzlebeg?».
«Di libadar vo geografia», hatta khött dar geografo, «soinz di taürarstn libadar boda da soin zbisnen alln in libadar. Da khemmen nia alt. ’Z khint nèt vür vil vert azta a pèrge bèksl platz. ’Z khint nèt vür vil vert azta a bèltmer trükhan au. Biar schraim vo sachandar boda nia auhöarn».
«Ma di darleschatn vulké mang bidar khearn zo prinna», hatten untarprocht dar khlumma printz. «Baz billz soin gemuant khurtzlebeg?».
«Vor üs azta di vulké soin gezüntet odar darlescht bèkslta nicht», hatta khött dar geografo. «Daz sèll bodaz ågeat iz dar pèrge, un dar sèll bèkslt nèt».
«Ma baz billz soin gemuant khurtzlebeg?». Hatta bidar gevorst dar khlumma printz, bodaz hatt nia augètt baldar eppaz hatt gevorst.
«’Z bill soin gemuant ke ’z geat vorlort bahemme».
«Moi roas bart gian vorlort in bintsche zait?».
«Ja, ditza iz sichar».
Moi roas iz khurtzlebeg, izzen khött sèlbart dar khlumma printz, un hatt nèt åndarst baz a drai dörn zo untarstützase vodar bèlt! Un i hånse galatt alùmma!
Un vor da earst bòtta dar khlumma printz izzese gehöart spiazan vodar schult. 
Allz ummaz hattar gevorst:<delimiter>«Baz khöttar ke i magat gian z’sega?».
«In planét gehoazt Earde», hatten rispùndart dar geografo. «Da khön guatz von sèll platz».
Dar khlumma printz iz vortgånt übarlegante aft soinar roas.
<h1>XVI</h1>
Dar sibante planét, asó, iz gest di Earde.
Di Earde iz net gest a planét azpe alle di åndarn! ’Z soinda hundartunulef khuneg (åna hintarzolazza di sbartzan khuneg), simmtausankh geografe, noünhundarttausankh geschèftmånnen, simm mildjü un an halm trunkhate, draihundartzbölf mildjü haltarguat, zboa mildjàrde eltarn.
Zo khödanaz bia groaz ’z izta di Earde, beratz genumma gedenkhan ke, vorda iz khent auvargevuntet dar elètriko, soinda gest mengl, zo halta gezüntet di liachtar afte beng in alle di sèks kontinéntn, viarhundartunzboaunsèrtzekh tausankh lantèrnzüntar.
Gesek vo baitom hattz auzgeschauget pròpio schümma schümma. Alle dise laüt soinse gemövart azpe in an tåntz.
Vor earst håmda ågeheft di sèlln vodar Naüge Zelånda un vodar Australia. Dise, gezüntet azza håm gehatt di lantèrnen soin gånt z’slava. Alóra soinse gelekk in mòto di sèlln vodar Tschina un vodar Siberia. Se o, gemacht azza håm gehatt soi arbat, soin auzimplikst.
Nå soinda khent di lantèrnzüntar vodar Russia un India. Spetar hevanda å soi arbat di lantèrnzüntar vodar Afrika un Euròpa. An lestn håmda gezüntet di lantèrnen di sèlln von Mèrike.
Un nia azza håm gevelt an uantzegen stroach. Eppaz njånka zo maga gloam.
Lai dar lantèrnzüntar vodar uantzegen lantèrn von Pòlo Nòrd un soi stiafpruadar vodar uantzegen lantèrn von Pòlo Sud, håm vortribet a lem loune un åna vèrt: da håm gearbatet lai zboa tang aftz djar.
<h1>XVII</h1>
’Z vallt auz, zèrte vert, ke zo bölla soin kartza sinne, khöttma lungen. I pin nèt gåntz erteg, baldaz rede von månnen boda züntn di lantèrnen afte beng. I ristschàr zo geba, in sèlln boda nèt khennen ünsar planét, a valsa idéa vodar Earde. Di laüt vången vür gåntz bintsche platz afte Earde.
Azta di zboa mildjarde laüt, boda da lem, luanantnse au ummaz nåmp in åndar stianatnsada, alle in an platz vo zbuantzekhtausankh mètre kuadre. Ma magatze auhaüvarn alle genoatn aftna khlummana insel tortemìtt in bèltmer Pacifico.
Natürlich di groazan gloabatnaz nèt, se soin mearar no baz sichar zo vånga vür ploazan platz. Da sengse bichte azpe di baobab. Khötten zo macha a drai konte, imenåndarn gevalltzen machan konte, da bartn soin kontent. Ma vorlìart nèt zait ume ditza eråndre, ’z hatt khumman vèrt, gloabetmarz miar.
Dar khlumma printz gerift azzar iz afte Earde izzese asó gebundart niamat z’sega. Dar izzese sa gevörtet zo haba gevelt planét, balda a ring, boda hatt gehatt di varbe von må, izzese gemövart tortemìtt in sånt.
<img32>
«Guata nacht», hatta khött dar khlumma printz åna njånka z’schauga.
«Guata nacht», hatta khött dar burm.
«Aft beln planét pinne gerift?». Hatta gevorst dar khlumma printz.
«Afte Earde, in Afrika», hatten rispùndart dar burm.
«Åh!… Ma iztada niamat afte Earde?».
«Da izta dar desèrt. ’Z iztada niamat in di desèrtn. Di Earde iz groaz», hatta khött dar burm.
Dar khlumma printz izzese gesotzt aftnan khnott un hatt geschauget zuar in hümbl:
«I vorsmar», hattar khött «azta di stèrn laüchtegen zoa azta aniaglaz mage vennen in soi. Schauge moi planét, dar iz pròpio obar üs. Ma dar iz asó bait!».
«Dar iz schümma», hatta khött dar burm, «ma baz pisto khent zo tüana abe da?».
«I hån gehatt zo khöda pittnar roas», hatten rispùndart dar khlumma printz.
«Åh!». Hatta gebruntlt dar burm.
Da håm gesbiget alle poade vor a bailele.
«Bo soinsa di laüt?». Dòpo a pizzle dar khlumma printz hatt bidar ågeheft zo reda. «Ma sait a pizzle alùmma in an desert».
«Ma sait alùmma pinn laüt o», hatta khött dar burm.
Dar khlumma printz hatten ågeschauget vor långa zait.
<img33>
«Du pist a stråmbatz vich» hattaren khött an lestn, «dünn dünn azpe a vingar!…».
«Ma i pin sterchar baz dar vingar vonan khuneg», hatta khött dar burm.
Dar khlumma printz hatten gemacht a lècharle:
«Du schaugestmar nèt auz asó starch… du hast njånka di zavàttn… un mast nèt stian zo vuaz…».
«I magate vüarn betar baz a bastimént», hatta khött dar burm.
Khödante asó, dar burm izzese augebidet ume in khnügl von khlumma printz azpe a goldnaz armpentle:
«In sèll bode ågraif giben bidrumm dar earde vo bo dar ståmp ar, ma du pist plitte un khist vonan stèrn abe…».
Dar khlumma printz hatt gesbiget.
«Du tüastmar ånt, du asó debl, aft disa Earde pitt granìt. I magatar helvan in kau vonan tage, asto hettast zo insorìra kartza vil von doin planét. I magat…».
«Oh! I hån vorstånt gåntz garècht», hatta khött dar khluma printz, «ma ombrómm redesto hèrta pitt sött trètzarla?».
«Ombrómm i darratze alle», hatta khött dar burm.
Da soin gestånt poade åna zo reda.
<h1>XVIII</h1>
Dar khlumma printz iz gånt durch in desèrt un hatt nèt bokhennt åndarst baz an uantzegez röasle. A röasle pitt drai pètale, a khlumma röasle vo nicht…
«I grüazaz», hatta khött dar khluma printz.
«I grüazaz», hatten rispùndart ’z röasle.
«Bo soinsa di laüt?». Hatta gevorst dar khlumma printz.
In an tage ’z röasle hatt gehatt gesek pasàrn a karovån.
<img34>
«Laüt? I gloabe aztarar soin, in allz, sèkse odar sibane. I hånse gesek inan stroach vor vil djar. Ma ma boazt nia bo zo vennase, ombrómm dar bint trakkse durch un her. Da håm nèt di burtzan, un ditza machtze stian malaméntar».
«Stea bol», hatta khött dar khlumma printz.
«Stea bol» hatta khött ’z röasle.
<h1>XIX</h1>
Dar khlumma printz iz gestiget au aftnan hoachan pèrge. Di uantzegen pèrng boda, dar khlumma printz hatt gehatt gesek in soi lem, soinz gest soine drai vulké, boden soin gerift afte khnia. Un hatt genützt in sèll darlescht azpe stüale. «Vonan hoachan pèrge azpe disar — izzaren khött — barte sichar seng in gåntz planét un alle di laüt bodada lem o…». Ma dar hatt nèt gesek åndarst baz åndre pèrng un åndre spitzege zimmen.
«I grüazaz» hatta gehoket dar khlumma printz åna zo bizza bem dar khüttzen.
«I grüazaz… i grüazaz… i grüazaz…» hatta rispùndart dar èko.
«Ber saitar?». Hatta gevorst dar khlumma printz.
«Ber saitar?… Ber saitar?… Ber saitar?…» hatta bidar rispùndart dar èko.
«Magapar soin tschelle? I pin alùmma». Hatta khött dar khlumma printz.
«I pin alùmma… i pin alùmma… i pin alùmma». Dar èko.
«Betta stråmbatar planét — hattar übarlekk dar printz — allar durr, voll spitz un gesaltzt.
<img35>
Un di laüt håm khummana fantasia, da khön lai daz sèll bomen khött… au ka miar hånne gehatt a roas boda hatt hèrta geredet vor earst».
<h1>XX</h1>
Ma ’z iz auzgevallt ke dar khlumma printz, dòpo z’soina gånt a gåntza baila durch sånt, krötz un sneabar, an lestn hattar gevuntet an bege. Un alle di beng vüarn zuar in laüt.
«I grüazaz» hattar khött
’Z iz gest a gart voll bòkkln.
«Bar grüazande» håmda khött di bòkkln.
Dar khlumma printz hattze ågeschauget. Da håm gelicht alle soinar roas.
<img36>
«Ber saitar?». Hatta gevorst dar khlumma printz åna zo maga gloam soin oang.
«Bar soin bòkkln», håmda rispùndart di bòkkln.
«Åh!» hattar khött er.
Dar khlumma printz izzese gehöart asó kontént. Soi roas hatten gehatt aukontàrt ke ’z iz gest da uantzege in da gåntz bèlt. Un est schauge sèmm, ’z soindara gest vünftausankh alle gelaich in an uantzegen gart.
«’Z pazzatar sichar nèt — izzaren khött sèlbart dar printz — azze segat allz diztza… di hevat å zo huasta un machat fenta z’soina drå z’stèrba, zoa nèt zo lazza seng bi stokhat di iz. Un i schöllatar drauschaung, ombrómm senonda, pur zo machame vorschémen, beratze guat zo lazzase stèrm dalbòng».
Un no izzaren khött: «I pinme gegloabet raich, habante a roas boda niamat åndarz hatt gehatt, un anvetze hånne nèt åndarst baz a bòkkl azpe alle di åndarn. Si, un moine drai vulké bodamar rivan kan khnia, un ummadar iz, furse, darlescht vor hèrta, machanme nèt an söttan groazan printz…».
Un, gehukht tortemìtt in gras, izzarse gelekk zo gaüla.
<img37>
<h1>XXI</h1>
In sèll momént izzen zuargånt a vuks.
«I grüazte», hatten khött dar vuks.
«I grüazte», hatten rispùndart tschelle dar khlumma printz khearantese, åna però z’sega niamat.
<img38>
«I pin da» hatta khött di stimme, «untar in öpflpumma».
«Ber pisto?» hatta khött dar khlumma printz, «du pist asó hèrtze».
«I pin a vuks», hatta khött dar vuks.
«Khisto z’spila pitt miar?» hattar gevorst dar khlumma printz, «i höarme asó alùmma un pin asó traure».
«I mage nèt spiln pitt diar» hatten khött dar vuks, «i pin nèt a huamegesch vich».
«Åh, vorzaigmar!» hatta khött dar khlumma printz.
Ma dòpo zo habada übarlekk a khöstle hattar bidar khött:
«Ma baz bill soin gemuant huamegesch?».
«Du pist nèt vo att dise saitn, nèro, du?» hatta khött dar vuks, «baz süachsto?».
«I süach di laüt», hatta khött dar khlumma printz. «Baz billz muanen: huamagesch?».
«Di laüt», hatta khött dar vuks, «håm sött sklöpp un gian a katza. ’Z iz eppaz asó loune! Da zügln au hennen o. Lai vor se. Du süachsto hennen?».
<img39>
«Nò», hatta khött dar khlumma printz. «I süach tschelln. Baz billz muanen huamegesch?».
«’Z iz eppaz vorgèzzt sidar långa zait. ’Z bill soin gemuant pintnse pittnåndar…».
«Pintnse pittnåndar?».
«Ja, sichar», hatta khött dar vuks. «Du, sin est, vor mi, pist nicht åndarst baz a püable, gelaich azpe åndre hundarttausankh püabla. Un i hån nèt mengl vo diar. Un njånka du vo miar. I pin vor di, nicht åndarst baz a vuks, gelaich azpe åndre hundarttausankh vüks. Ma asto du machstme huamesch, bartpar håm hèrta mengl ummaz von åndar. Du barst soin vor mi daz uantzege püable afte bèlt, un i dar uantzege vuks vor di».
«I hef å zo vorstiana», hatta khött dar khlumma printz. «’Z izta roas… i gloabe azzeme habe gemacht huamesch».
«Ja bol, ’z mage soin», hatta khött dar vuks. «’Z khinta vür alla darsòrt afte Earde…».
«Oh nèt afte Earde», hatta khött dar khlumma printz.
Dar vuks iz darstånt:
«Aftnan åndarn planét?».
«Ja».
«Soinda katzadör aft disan planét?».
«Nò».
«Oh, ditza bol iz eppaz guatz! Un hennen?».
«Nò».
«’Z iztada nia nicht perfèkt», hatta gebruntlt dar vuks.
Dar vuks iz gekheart aft soi earsta idéa:
«Moi lem iz asó loune. I loaf nå in hennen, un di laüt loavanmar nå miar. Alle di hennen soin gelaich, un alle di laüt soin gelaich. Un i khimm hèrta mearar loune. Asó, asto du machastme huamesch, moi lem berat sovl azpe gelaüchteget. I bart khennen doine tritt, boda bartn soin åndarst baz alle di åndarn tritt. Di åndarn tritt bartnme machan untartuschan. Di doin, anvetze, bartnme machan auzspitzarn vodar tåna azpe a musìk.
Un dena, schauge! Sisto, danìm züntrest, di èkhar von khorn? I vrizz nèt proat un ’z khorn vor mi hatt khumman vèrt. Di èkhar von khorn miar gedenkhanmar nicht. Un ditza iz asó traure! Ma doine har håm di varbe von golt. ’Z bart soin asó schümma baldome barst håm gemacht huamesch. Daz goldane khorn bartmar machan gedenkhan vo diar. Un i bart håm gearn in fukar von bint tortemìtt in khorn…».
Dar vuks hatt gesbiget un hatt ågeschuaget vor a baila in khlumma printz:
«I pitte… machme huamesch», hattar khött dar vuks.
«Gearn», hatta khött dar khlumma printz, «ma i hån nèt sovl zait. I hånmar zo süacha tschelln un zo khenna no ploaz sachandar».
«Ma khennt nèt åndarst baz daz sèll bomen macht huamesch», hatta khött dar vuks. «Di laüt håm nemear zait zo khenna nicht. Da khoavan affon merkà di sachandar sa boroatet. Ma, haltante kunt ke ’z soinda nèt merkà vo tschelln, di laüt håm nemear khummane tschelln. Asto bill an tschell machme huamesch!».
«Baz schölltma tüan?» hatta gevorst dar khlumma printz.
«Ma tarft håm a pizzle gedult», hatta rispùndart dar vuks. «An earstn tarfstode sitzan a khöstle vort bait vo miar, asó, sèmm tortemìtt in gras. I barte åschaung pittn sbåntz von oage un du tarftsmar nicht khön. Pinn börtar iz dèstar nèt vorstianse. Aniaglan tage mastode sitzan eppaz nempar…».
Dar khlumma printz iz gekheart in tage darnå.
<img40>
«’Z berat gest pezzar asto berast khent da gelaichege ur vo gestarn», hatta khött dar vuks. «Asto du khemmast alle tage, zo khöda, di viare in tages, di drai i hevat sa å z’soina kontént. Un in gianante di zait khemmate hèrta mearar luste. Balz bart soin di viare hevate å zo haba a söttana groaza unrue un khennat biavl ’z khostet soin kontént! Ma asto hèrta khist baldo billst du alóra boaze nia benn zo boroatamar ’z hèrtz… ’z böllndada soin soine rite».
«Baz iz a rito?» hatta gevorst dar khlumma printz.
«Ditza o iz eppaz vorgèzzt sidar sovl zait», hatta khött dar vuks. «’Z iz daz sèll boda auznimp an tage vonan åndarn, an ur vo alln in åndarn urn. An rito zumbaispil håmen moine katzadör. An fintzta tåntzansa pinn diarnen von lånt. Dar fintzta iz a gåntz schümmadar tage! I gea sin auz nå in vinjél. Azta di katzadör tåntzantn in an tage bosa bölln, di tang beratn alle gelaich un i hettat nia an tage urlaub».
Asó dar khlumma printz hatt gemacht huamesch in vuks. Un baldase iz genempart di zait vortzogiana:
«Ah», hatta khött dar vuks «… i bart gaüln».
«Di schult iz alla doi», hatta khött dar khlumma printz, «i hettatar nèt geböllt tüan letzez, ma du hast geböllt allz ummaz azzede mach huamesch…».
«’Z iz bar hatta khött dar vuks».
«Ma du barst gaüln!». Hatta khött dar khlumma printz.
«Sichar», hatta khött dar vuks.
«Ma asó est baz hastoda gebunnt?».
«I gebinnda», hatta khött dar vuks, «di varbe von khorn».
Dena hattar no khött:
«Gea z’sega di bòkkln, du barst darvérn ke da doi iz da uantzege afte bèlt. Baldo barst khearn bidrumm zo grüazame, bartedar khön an sekrèt».
Dar khlumma printz hatt augevånk un iz gånt z’sega di bòkkln.
«Eråndre gelaicht pròpio vor nicht moinar roas, eråndre sait nonet nicht — hattar khött dar printz — niamat hattaz gemacht huamesch, un asó eråndre hatt niamat gemacht huamesch. Eråndre sait nèt azpe moi vuks. ’Z iz nèt gest åndarz baz a vuks gelaich azpe åndre hundartausankh vüks. Ma i pinmaren gemacht tschelle un est er vor mi iz dar uantzege vuks boda iz afte bèlt».
Di bòkkln soinse gehöart a pizzle untargeschètzt.
«Eråndre sait bol schümma, ma dar sait ler», izzar gånt vür zo khöda dar khlumma printz. «Ma mage nèt gem ’z lem vor aüchåndarn. Sichar, azta ummaz pasàrat, gloabatz ke dar sait gelaich azpe moi bòkkl, ma ’z iz nèt asó, si iz da uantzege, un iz bichtegar baz alle eråndre, ombrómm si alùmma hånnese gebèzzart. Ombrómm si alùmma hånnese gelekk untar inar glassana klokk. Ombrómm si alùmma hånnese gelekk tschèrm abe von bint. Ombrómm aftz irn hånne darskitzt di rüng (auz baz a drai vor di sarattln). Ombrómm si alùmma hånnese auzgelüsant snjånkln odar übarschümmarnse odar a tiabas a bòtta sbaing. Ombrómm si alùmma iz moi bòkkl».
Khött asó dar khlumma printz iz gekheart kan vuks.
«Stea bol», hattaren khött.
«Stea bol», hatten khött dar vuks. «Èkko moi sèkrèt. Dar iz gåntz ainfach: Ma gesekta garècht lai pinn hèrtz. Bazta hatt vèrt makmaz nèt seng pinn oang».
«Bazta hatt vèrt makmaz nèt seng pinn oang», izzen khött sèlbart dar khlumma printz zoa zo gedenkhansen.
«Di zait bodo hast higedjukht vor doi bòkkl hattze gemacht khemmen asó uantze».
«Di zait bode hån higedjukht vor moi bòkkl…», izzen augemurmlt sèlbart dar khlumma printz zo gedenkhansen pezzar.
«Di laüt håm vorgèzzt allz ditza, ma du tarfstz nia vorgèzzan. Du barst hèrta soin dar haltar von sèll bodo hast gemacht huamesch. Du pist dar haltar vo doinar bòkkl…».
«I pin dar haltar vo moinar bòkkl», izzen khött bidar dar khlumma printz zoa nèt zo vorgèzzasen.
<h1>XXII</h1>
«I grüazte», hatta khött dar khlumma printz.
«I grüazte», hatten khött dar kontrolór.
«Baz tüasto da?». Hatta gevorst dar khlumma printz.
«I toal auz di sèlln boda viazàrn in pussln vo tausankh», hatta khött dar kontrolór. «I schikh di trène bodase ummarvüarn, benn afta rècht, benn afta tschenk».
Un a trèno allar gelaüchteget, rümblante azpe a tondrar, iz pasàrt machante zittarn ’z hüttle von kontrolór.
«Da håm alle a söttana gech», hatta khött dar khlumma printz. «Baz bartnsa süachan?».
 «Njånka dar vüarar boaztz nèt», hatta khött dar kontrolór.
An åndadar trèno allar gelaüchteget iz pasàrt aftz da åndar sait.
«Khearnsa sa bidrumm?» hatta gevorst dar khlumma printz.
«’Z soinz nèt di gelaichegen», hatta rispùndart dar kontrolór. «’Z iz an umbèkslum».
«Ombrómm, soinsa nèt gestånt garècht sèmm bosa soin gest?».
«Ma sait nia kontént sèmm boma sait», hatta khött dar kontrolór.
Un bidar hatta gerümblt an åndadar trèno allar gelaüchteget.
«Loavansa nå in sèlln vo vorå?» hatta gevorst dar khlumma printz.
«Da loavan nå niamat», hatta rispùndart dar kontrolór. «Drinn sèmm odar da slavan odar da ginen, lai di khindar skitzan di nas au pa vestarle».
«Lai di khindar bizzan baz da süachan», hatta khött dar khlumma printz. «Da vortèppln di zait pittnar trut gemacht pitt stratzan, un da sèll khint asó bichte ke, azzasen vortnemmen gaülnsa…».
«Sealeg se», hatta khött dar kontrolòr.
<h1>XXIII</h1>
«I grüazte», hatta khött dar khlumma printz.
«I grüazte», hatten rispùndart dar markånt.
’Z iz gest a markånt boda hatt vorkhoaft pirole gemacht apòsta zo darlescha in durst… Ma hatt lai gesluntet ummana afte boch un hatt nemear gehatt noat zo trinkha.
«Ombrómm vorkhoafsto sötta getschokka?». Hatta khött dar khlumma printz.
«Ma spart an hauf zait» hatta khött dar markånt. «Di bizzar håm geroatet ke ma spart draiunvüchtzekh minùttn afte boch».
«Un baz tüatmasan vo disan draiunvüchtzekh minùttn?».
«Daz sèll boma bill…».
«I», hatta khött dar khlumma printz, «azze hettat draiunvüchtzekh minùttn z’zera, nützatese alle zo giana laise laise zuar inan prunn…».
<img41>
<h1>XXIV</h1>
’Z soinz gest sa acht tage azze pin gest stekhan in desèrt, un hån gelüsant di stòrdja von markånt, trinkhante moi lest trupf bazzar:
«Åh», hånne khött zuar in khlumma printz, «doine gedenkh soin bol hèrtze, ma i hån nonet gerichtet moin aroplå, un hån nicht mear zo trinkha, i berat kontént i o zo giana laise laise zuar inan prunn!».
«Moi tschell vuks hattmar khött…».
«Liabez moi menndle, da redetma nemear vo vüks!».
«Ombrómm?».
«Ombrómm bar bartn kraparn vo durst…».
Dar hatt nèt vorstånt baz i hån geböllt muanen un hatt khött:
«’Z iz guat håm gehatt an tschell siånka azma dòpo stirbet. I, i pin kontént zo haba gehatt an tschell vuks».
Dar vorsteat nèt, pinnemar khött dar hatt nia khumman hummar ne durst, imen izzen genumma a glåstar sunn…
Dar hattme ågeschauget sovl bidar hettat vorstånt moin pensìaro:
«I o dürst, baz muansto? Geabar zo süacha an prunn».
I hån lai geschüttlt in khopf; ma mage nèt süachan an prunn tortemìtt in desèrt åna zo bizza bo zo giana. Allz ummaz saibaraz gelekk in bege.
Bar soin gånt un gånt vor långe urn, åna zo reda un izta gevallt di nacht un di stèrn håm ågeheft zo züntase, ummadar nå in åndar, i hånse gesek azpe in an entruam durch in viavar bodamar iz khent peng in durst. Di börtar von khlumma printz håm getåntzt in moi hirn.
«Dürstesto du o?». Hånnen gevorst.
Ma er hattmar nèt rispùndart, dar hattmar lai khött:
«A migele bazzar mage tüan guat in hèrtz o…».
I hån nèt vorstånt baz dar hatt geböllt muanen un asó hånne lai gesbiget, i hån bol gebizzt ke ma hatt nèt getarft nåvorsanen.
Dar iz gest müade un izzese gesotzt. I pinme gesotzt nidar nåmp imen. Bar håm gesbiget no a khöstle dena hattar khött:
«Di stèrn soin schümma vor a roas boma nèt sek».
I hånnen rispùndart: «Sa» un hån geschauget, åna zo reda, di fitzan von sånt untar in glåntz von må.
«Dar desèrt iz schümma». Hattar no khött er.
Un iz gest bar. ’Z hattmar hèrta gevallt dar desèrt. Ma sitztse nidar aftnan hügl pitt sånt. Un sek nicht. Un höart nicht. Ma allz ummaz eppaz glentzeget in di stille.
«Daz sèll boda macht schümma in desèrt», hatta khött dar khlumma printz, «iz ke aftna parana sait, lugart, izta a prunn».
I pinme gebundart z’sega daz sèll stråmbate geglentzega affon sånt. Balde pin gest khlumma hånne gelebet inan altez haus, da håm aukontàrt ke in sèll haus izta gest a schatz vorporget. Natürlich niamat hatten nia gevuntet, odar furse njånka nia gesüacht. Allz ummaz disa stòrdja hatt vorhèkst ’z haus. Moi haus hatt gehaltet züntrest soin hèrtz an sekrèt.
«Ja», hånne khött zuar in khlumma printz, «saiz a haus, soinz di stèrn odar dar desèrt, daz sèll bodase macht schümma sekmaz nèt».
«I pin kontent» hattamar khött, «asto saist dakòrdo pitt moin vuks».
Dar hatt ågeheft zo vånga slaf, un i pinmaren genump au in arm un pin gånt vür. ’Z izmar gånt ume ’z hèrtz her. ’Z hattmar auzgeschauget sovl bide hettat getrakk an schatz. ’Z hattmar o auzgeschauget sovl bida da berat gest nicht åndarz deblar afte disa Earde.
I hån geschauget da sèll ploach stirn gelaüchteget von må, di sèlln oang gespèrrt, di tschüppla har boda håm gelèttart in bint un pinmar khött: «Ditza bode sige iz nèt åndarst baz di schal. Daz bichtegarste makmaz nèt seng…».
Pitt soin trialn eppaz offe dar khlumma printz hatt auzgeschauget sovl bidar lèchlat un no pinnemar khött: «Daz sèll bodamar mearar steat ka hèrtz vo disan khlumma printz inslaft iz soi haltn gearn a roas, ’z iz sovl bima segat glentzegen in imen di bòkkl azpe di flåmpa vonar lantèrn, baldar slaft o». Un asó hattarmar auzgesek no mearar debl. Ma tarft schoanen di lantèrnen, a plasar bint magatze lai darleschan.
Un asó, gianante, hånne gevuntet in prunn. Züntrest in desèrt izta augestånt di sunn.
<h1>XXV</h1>
«Di laüt», hatta khött dar khlumma printz, «stekhanse inn in di trène, ma da bizzan nèt baz da süachan. Alóra lazzanzase vången von ångst, un drenen umenumm sèlbart».
Un hatt khött darzuar:
«’Z hatt khumman vèrt».
Dar prunn bobar håm gehatt gevuntet hatt gelicht khumman åndarn prunn von Sahara. Di prünn von Sahara soin lai sött löchar in sånt. Disar hatt auzgeschauget azpe a prunn vonan lånt. Ma ’z izta gest khumma lånt umenumm, un hattmar parìrt z’soina in an entruam.
«’Z iz bol stråmbat», hatta khött dar khlumma printz, «’z iz allz sa boroatet: di zerela, di zikkl un di kubl…».
Dar hatt gelacht, hatt hergenump di kubl, un hatt gezoget in di zerela. Di zerela hatt gètt an beabar azpe da beabet a plèchana fåne pinn earst bint dòpo sovl zait azzar hatt gerastet.
<img42>
«Höar», hatta khött dar khlumma printz, «biar darbekhan disan prunn un er sink…».
I hån nèt geböllt azzar mach fadìge.
«Lazzme tüan mi», hånnen khött, «di zikkl iz kartza sber vor di».
Laise hånne auvargezoget di zikkl sin an oro von prunn. I hånse gelekk garècht zoa azze, ja, nèt umgea un in di oarn hånne no gehatt in singar vodar zerela. In bazzar, boda no hatt geslottart, hånne gesek zittarn di sunn.
«I dürst vo disan bazzar», hatta khött dar khlumma printz, «gimmar zo trinkha».
I hån vorstånt baz dar hatt gesüacht!
I hån augeheft di zikkl sin azzar hatt gemak trinkhan. Er hatt getrunkht gespèrrt pinn oang. Dar iz gest süaz azpe a vairtatage. Daz sèll bazzar iz gest bol åndarst baz lai eppaz zo trinkha. Daz sèll bazzar iz gest gebortet von ünsar gegiana untar di stèrn, von singar vodar zerela, vodar fadìge von moin arm. Daz sèll bazzar hatt getånt guat in hèrtz azpe a geschenkh ka Boinichtn.
Balde pin gest khlumma di liachtar von kristpoum, dar süaz kantzù vodar mittanachtmiss, di moinen asó luste, håm gemacht glentzegen di geschenkh bodamar soin khent gètt.
«Da ka diar» hatta khött dar khlumma printz, «di laüt zügln vünftausankh bòkkln in an uantzegen gart un vennen nèt daz sèll bosa süachan…».
«Ja da vennenz nèt», hånnen rispùndart.
«Un allz ummaz daz sèll bosa asó süachan magatnsaz vennen in an uantzega bòkkl odar in an slunt bazzar…».
«Sichar» hånne khött.
Un dar khlumma printz hatt khött darzuar:
«Ma di oang soin plint, ma tarft süachan lai pinn hèrtz».
I hån gehatt getrunkht. I hån gezoget in atn. Dar sånt in austianan vodar sunn hatt gehatt di varbe von hone. Da sèll honege varbe o, hattme gemacht kontént. Ombrómm alóra, untar untar, pinne gest asó traure?
«Du muchst haltn daz sèll bodomar hast vorhoazt», hattamar khött hèrtze dar khlumma printz, bodase iz bidar gest gesotzt nidar nåmp miar.
«Baz hånnedar vorhoazt?».
«Oh, boasto… in sèll musaröl vor moi öbe… i halta vil dar sèlln roas…».
I hån auzgenump moine skritzegar. Dar khlumma printz hattze gesek un hatt khött lachante:
«Doine baobab gelaichan a pizzle in khabaz…».
«Oh!».<delimiter>Un i, boda pin gest asó stoltz von moin baobab!
«Doi vuks… soine oarn… gelaichan a pizzle in horn… da soin kartza lång!».
Un hatt bidar gelacht.
«Du pist ungerècht, püable, i hån nèt gekhånt åndarst baz machan bòa bürm vo attinnate un attauzante».
«Oh, ma ’z geat guat asó o, di khindar bartn vorstian».
Asó hånnen nidar gemacht an skritzegar vonan musaröl. ’Z izmar gånt ume ’z hèrtz her gemsen:
«Du hast eppaz in sint bode i nèt boaz…».
Dar khlumma printz hattmar nèt rispùndart, dar hattmar lai khött:
«Boasto, mòrng iz dar gedenkhtage vo balde pin gevallt afte Earde».
Dar hatt gesbiget a pizzle un dena hattar bidar khött:
«I pin gest gevallt da nåmp».
Un iz khent allar roat.
Bidar, åna zo vorstiana ombrómm, pinne khent allar traure.
Allz ummaz hånnen gevorst:<delimiter>«Alóra iz nèt gest a kaso azta in tage bodede hån gekhennt pisto gånt, vorlort, allar alùmma vort bait vonan aniaglan luak gelebet vo mentsch! Du pist gest drå zo giana zuar in platz bodo pist gest gevallt, nèro?».
Dar khlumma printz iz bidar khent allar roat.
Un schiar vörtanteme hånne no gevorst:
«Vor in gedenkhtage furse?».
Dar khlumma printz iz khent roat an åndra bòtta, dar hattmar nèt rispùndart, ma baldar iz khent roat hattz geböllt muanen «ja, ’z iz bar, ’z iz asó».
«Åh!» hånnen khött, «i vört ke…».
Un er hattmar khött:
«Est schöllasto arbatn. Du tarftst khearn ka doin motór. I paitar da. Ai mòrng abas».
Ma i pin nèt gestånt asó sichar. I pinmar gedenkht von vuks. ’Z geat zo geriva ke ma gaült azmase sait gelatt machan huamesch…
<h1>XXVI</h1>
Nidar nå in prunn iztada gest an alta khnöttana maur halbe argevallt. Balde pin gekheart bidrumm vo moinar arbat in abas darnå, hånne gesek vo baitom moin khlumma printz gesotzt sèmm obar, pinn schinkh geklånklt. I hån gehöart ke dar hatt geredet.
«Gedenkhstodarz nemear?» hattar khött, «ma nèt pròpio da!».
I pin gest gåntz sichar ke an åndra stimme hatten rispùndart, ombrómm er hatt bidar khött:
«Ja, ja! Dar tage iz disar, ma dar platz nèt…».
I pin gånt vürsnen zuar dar maur, i hån nonet gesek, né gehöart daz åndar mentsch. Allz ummaz dar khlumma printz iz gånt vür zo reda.
«… Sichar. Du khist boda åhevan moine tritt in sånt. Du tüast nèt åndarst baz paitnmar sèmm. I bart khemmen hointanacht».
I pin gest atz zbuantzekh mètre vodar maur un hån nonet gesek niamat.
Dar khlumma printz hatt gesbiget vor a pizzle dena hattar bidar khött:
«Hasto an guatn tozze? Pisto sichar nèt zo machame patìrn kartzana långa zait?».
I pinme augehaltet pittnan drukh atz hèrtz, ma i hån nonet vorstånt.
«Est gea vort», hattar khött, «i bill abekhemmen!»
<img43>
Asó, i o hån ledrenart di oang danidar un pin audarhozzt! ’Ziztada gest sèmm, gerekht zuar in khlumma printz, ummana von sèlln geln bipparn boda töatn in draitzekh sekónde.
Bol süachante in di gadjòff in revòlvar, pinneme gelekk allz ummaz zo loava, ma höaranteme di bippar izzese gelatt slipfan zbisnen in sånt azpe a van bazzar boda zorgeat in di earde, un åna groaza gech izze gånt zo untartuschase tortemìtt in khnottn pittnan ringen khlång azpe vo aisan.
I pin gerift ka dar maur pazaitn zo vånga moi menndle in arm, ploach azpe dar snea.
«Baz iz ditza sachan! Redesto pinn bipparn o est?»
Dar hatt gehatt offegepuntet soi goldnaz halstuach. I hånnen darnetzt di slef un hånnen gètt zo trinkha. Un est hånnen nemear geböllt vorsan nicht. Dar hattme ågeschauget vo untar aubart un hattmar gedjukht di arm ume in hals her un hattme gedrukht starch. I hån gehöart mekkn soi hèrtz azpe daz sèll vonan vögele boda stirbet darschozzt. Dar hattmar khött:
«I pin kontént asto hast gemak richtn in motór, est masto khearn dahuam».
«Un du, bia tüasto zo bizzaz?».
I pin djüsto drågest zo khönanen ke i pin gest gelånk zo richta in aroplå!
Dar hattmar nèt rispùndart ma dar hatt khött:
«I o haüt khear bidrumm huam».
Un dena traure:
«’Z iz vil vil betar un vil malaméntrar…».
I hån gehöart ke ’z izta gest drå vürzokhemma eppaz boda nia iz vürkhent. I hånnen gehaltet gedrukht starch in arm azpe a khlumma pòppele. Allz ummaz hattzmar parìrt ke dar slipftmar auz von hent nidar in a söttana tiava sluaf åna azzeda nicht mage tüan zo darhaltanen.
Dar hatt auzgeschauget vorlort, bait vort vo allz.
«I hån no doi öbe. Un hån ’z kèssle vor di öbe. Un hån in musaröl…».
Un izzen gemacht a trauregez lècharle.
I hån gepitet a baila. I hån gehöart ke laise laise izzarse darbèrmp.
«Liabez moi menndle du piste gevörtet…».
Dar hatt sichar gehatt a groaza vort! Allz ummaz hattarmar khött pittnan lècharle gåntz hèrtzlich:
«I bartme vörtn vil mearar hoint abas».
I pin lai khent allar khalt zo höara asó eppaz, bizzante ke ’z iztada nicht gest zo tüana. Un hån vorstånt ke i hettat nèt gemak auzhaltn nemear zo höara daz sèll lècharle. Vor mi iz gest azpe a prunn in desèrt.
«Menndle, i billde no höarn lachan».
Ma er hattmar khött:
«’Z bart soin djüst a djar hoint abas. Moi stèrn bart soin garade obar in platz bode pin abegevallt vert…».
«Menndle, nèro ke ’z iz lai a schaüladar enentrùam alla da sèll stòrdja vodar bippar, von trèff, un von stèrn?».
Er hattmar nèt rispùndart, dar hatt lai khött:
«Daz sèll boda hatt vèrt, sekmaz nèt…».
«Ja, sichar».
«’Z iz azpe vor di roas. Asto du haltest gearn a roas boda steat aftnan stèrn, iz schümma, padar nacht, schaung au in hümbl. Alle di stèrn plüanen».
«Sichar».
«’Z iz azpe vorz bazzar. Daz sèll bodomar hast gètt zo trinkha iz gest azpe musika, ’z izta gest di zerela un di kubl… gedenkhstodarz… ’z iz gest schümma».
«Sichar…».
«Du barst schaung zuar in stèrn padar nacht. ’Z iz kartza khlumma au ka miar zo lazzadar seng bo ’z izta moi stèrn. Pezzar asó. Moi stèrn, bart soin vor dì, lai ummadar von tausankhtar stèrn, asó bartztar gevalln schaungse å alle. Alle bartndar soin tschelle. Un dena billedar machan a geschenkh…».
Un hatt bidar gelacht.
«Oh menndle, moi menndle, ’z gevalltmar asó höarnde lachan!».
«’Z bart soin ditza moi geschenkh, ’z bart soin eppaz azpe ’z bazzar…».
«Baz böllasto khön?».
«Di laüt håm nèt alle di gelaichegen stèrn. Vor zèrte, boda vil viazarn, di stèrn soin vüarar. Vor åndre soinz lai khlummane liachtla. Vor åndre no, groaze bizzar, soinz problème. Vor moin geschèftmånn soinz gest golt. Ma alle dise stèrn khön nia nicht, da sbaing hèrta. Du, du alùmma, barst håm an stèrn boda niamat åndarz hatt».
«Baz böllasto muanen?».
«Du, baldo barst schaung di stèrn au in hümbl, padar nacht, bizzante ke i lebe aft umman dar sèllnen, un bizzante ke i bart lachan, vor di bartz soin sovl bida alle di stèrn lachatn. Du, un du alùmma, barst håm stèrn boda soin guat zo lacha!».
Un hatt bidar gelacht.
«Un baldo barst soin higesböaget (ma sböagetze hèrta hi) barsto soin kontént zo habame gekhennt. Du barst soin vor hèrta moi tschell. Du barst håm lust zo lacha pitt miar. Un barst offetüan ’z vestar, lai asó, ombrómm ’z gevalltar.
Un alle doine tschelln bartnse bundarn, z’segade lachan schaugante au in hümbl. Un alóra du barst khön: “Ja di stèrn machanme hèrta asó lachan!” Un se bartn gloam asto saist gåntz auz von sinnen. I bartar hån gemacht an schaülan skèrtzo».
Un izzese gelekk zo lacha an åndra bòtta.
«’Z bart soin sovl bida, anvetze baz stèrn, hebatedar geschenkht an haüf khlèpplarla boda lachan».
Dar hatt no gelacht ma dar hatt lai augehöart.
«Hointa nacht, besto… ai nèt».
«I lazzte nèt alùmma».
«’Z bart soin sovl bide stianat letz… ’z bart soin sovl bide stèrbat a pizzle. ’Z iz asó. Ai nèt z’sega, ’z varlert nèt di zait».
«I barte nèt lazzan alùmma».
Ma dar izzese gekhümmart.
«Schauge, i khüdar ditza… vor di bippar o. Di tarfte nèt hekhan… Di bipparn soin znicht. Di bipparn mangde hekhan lai ombrómm ’z gevallten».
«I lazzte nèt alùmma».
Eppaz lai hatten a khöstle augezoget:
«’Z iz bol bar ke da håm nèt genumma tozze zo hekha zboa vert…».
Da sèll nacht hånnen nèt gesek lengse in bege. Dar iz auzimplikst åna zo lazzase höarn. Balde pin gelånk zo darbischanen izzar gånt bahemme åna zo schauga nindart. 
Dar hattmar lai khött:<delimiter>«Åh pisto da».
Dar hattme genump panar hånt, ma no izzarse gekhümmart:
«Du schöllast nèt soin khent. Du barsta stian letz. I bartar auzschaung sovl azpe toat un, anvétze, bartz nèt soin asó…».
I hån gesbiget.
«Vorsteasto? ’Z iz kartza bait, i magmar nèt nåtrang in laip, dar iz kartza sber».
I hån lai gesbiget.
«Ma ’z bart soin lai an alta roge hintargelatt. Da soin nèt traure di altn rong…».
I hån no gesbiget.
A pizzle izzarse gesek volort, ma dar hatta provàrt no a bòtta:
«’Z bart soin schümma besto. I o bart schaung zuar in stèrn. Alle di stèrn bartn soin prünn pittar borostegatn zerela. Alle di stèrn bartnmar aulearn zo trinkha…».
I hån gesbiget.
«’Z bart soin eppaz asó luste! Du barst håm vünfhundart mildjü khlèpplarla un i vünfhundart mildjü prünn…».
Dena hattar gesbiget er o, ombrómm dar hatt gegaült.
«Di iz sèmm. Lazzmar machan an tritt alùmma».
<img44>
Dar izzese gesotzt ombrómm dar izzese gevörtet.
<img45>
Darzuar hattar khött:
«Boasto… moi roas… i tarfta drauschaung! Di iz asó debl un khennt asó bintsche di bèlt. Di hatt viar dörndla vo nicht zo schützase von åndarn…».
I pinme gesotzt i o, i hån nemear gemak stian zo vuazan. Dar hattmar no khött:
«Èkko, allz da».
Dar hatt gekhlånklt no a pizzle, dena izzar augestånt. Dar hatt gemacht an tritt. I hånme nèt gemak mövarn.
Ma hatt nèt gesek åndarz baz an geln bichtlar nåmp soin khnüdl, dar iz gestånt vest an momént. Dar hatt nèt gehoket. Dar iz lai gevallt hintar laise laise azpe da vallt a puam. Ma hatten njånka gehöart valln affon sånt.
<img46>
<h1>XXVII</h1>
Un est, sichar, ’z soinda vorgånnt sa sèks djar. I hån nonet kontàrt niamat disa stòrdja. Di tschelln bodame håm bidar bokhennt soin gest kontént z’segame no lente. I pin gest schaüla traure, ma i hånnen alln khött:<delimiter>«’Z bart soin ombrómm i pin asó starch müade». 
Est pinneme higesböaget. Bèh nèt gåntz. Ma i boaz ke dar iz gekheart bidrumm aft soin planét, ombrómm in khemman dar takh hånne nèt gevuntet soin laip. ’Z iz nèt gest a sberar laip… Un padar nacht gevalltzmar lüsnen di stèrn, ’z soinz azpe vünfhundart mildjü khlèpplarla…
Ma ’z izta eppaz vürkhent. In musaröl, bode hån gehatt gemacht vor in khlumma printz, pinneme gest vorgèzzt zo leganen a söale pitt ledar! Dar bart nia håm gemak lengsar um dar öbe. Asó vorsemar: «Baz barta vürsoinkhent aft soin planét? Furse di öbe hatt augevrèzzt di roas…».
An åndarn stroach khüdemar: «Sichar nèt! Dar khlumma printz lekk soin roas untar inar glassan klokk alle di nècht, un hüatet soi öbe…» balde übarlege asó pinne allar kontént un alle di stèrn lachan hèrtzlich.
Zèrte åndre vert, anvétze, khüdemar: «A bòtta odar d’åndar vorgèzztarse un iz genumma! An abas lazztar vort da glassan klokk, odar di öbe iz inkånt padar nacht åna zo lazzase höarn…». Balde pensàr asó di khlèpplarla khemmen zeacharn!
’Z iz allz a sötta groazar mistèro. Vor aüchhåndarn, boda o haltet gearn in khlumma printz, azpe vor mi, bèkslta allz in di bèlt azta inan paran luak, ma boazt nèt bo, an öbe bobar nèt khennen, habe odar nèt, gevrèzzt a roas.
Schuaget au in hümbl un vorstaz: «di öbe bartze håm gevrèzzt di roas odar nèt?». Dar bartet seng ke ’z bèkslta allz…
Ma di eltarn bartn nia vorstian bia ditza mage håm an söttan groazan vèrt.
Disa vor mi iz da schümmanarste un da traüregarste auzseng vodar bèlt. ’Z iz da gelaichege vodar åndarn sait ma i hånse gemacht un hånse bidar gemacht an åndra bòtta zoa azzarse sek pezzar. Da dar khlumma printz iz khent afte Earde un dena izzar vortimplikst.
<img47>
Schauget garècht disa auzseng z’soina sichar zo magase darkhennen azta inan tage bartar machan an viazo in Afrika, in desèrt. Un azzaz auzvallat zo pasàra afte sèlln saitn, i pittaz, loaft nèt, geat lesegar, haltetaz au a khöstle untar di stèrn!
Azta a khinn khintaz inkeng, az lacht un hatt goldane har un rispùndart nèt azzaren eppaz vorst, eråndre bart sichar darratn ber ’z iz. Guat, sait hèrtzlich pitt iz! Lazztme nèt asó traure: schraibetmar bahémme ke dar khlumma printz iz gekheart bidrumm.
1943