Леся Українка
<h1>В катакомбах</h1>
Посвята шановному побратимові А. Кримському
Катакомби коло Рима. В крипті, слабо освітленій олійними каганчиками і тонкими восковими свічками, зібралась громадка християн. Єпископ кінчає проповідь слухачам і слухачкам, що стоять побожно, тихо і покірно.
<b>Єпископ</b><delimiter>Прославмо ж, браття, Господа Христа,<delimiter>що посадив на небі поруч себе<delimiter>замученого брата Харіклея.
<b>Хор</b><delimiter>На небі слава Господу Христу,<delimiter>що визволяє від земних кайданів,<delimiter>з гріховної темниці нас виводить<delimiter>у царство світла вічного.
<b>Диякон</b><delimiter>Амінь.
<b>Єпископ</b><delimiter>Наш брат був на землі рабом поганським,<delimiter>тепер він раб господній, більш нічий.
<b>Неофіт-раб</b><delimiter>Господній раб? Хіба ж і там раби?<delimiter>А ти ж казав: нема раба ні пана<delimiter>у царстві божому!
<b>Єпископ</b><delimiter>Се щира правда:<delimiter>всі рівні перед богом.
<b>Неофіт-раб</b><delimiter>І раби?
<b>Єпископ</b><delimiter>Раби господні, брате, не забудь.<delimiter>Сказав Христос: ярмо моє солодке,<delimiter>тягар мій легкий. Розумієш?
<b>Неофіт-раб</b><delimiter>(після тяжкої задуми)<delimiter>Ні!..<delimiter>Не можу. Не збагну я сього слова.
<b>Християнка-рабиня</b><delimiter>(в раптовому нестямі пророкує)<delimiter>Уже лежить при дереві сокира!..<delimiter>«Я посічу його і вергну в пломінь», —<delimiter>сказав господь!.. Прийди, прийди, прийди,<delimiter>Ісусе, сине божий! Похилилась<delimiter>твоя пшениця, — жде вона серпа…<delimiter>Ох, доки ж, господи?.. Рахіль ридає,<delimiter>нема її діток…
(Безладна мова переходить у несамовитий лемент, інші жінки й собі починають голосити, дехто з чоловіків теж не витримує)
<b>Єпископ</b><delimiter>(владним, дужим голосом)<delimiter>Геть, сатано!<delimiter>Твоєї влади тут немає!<delimiter>(Підходить до пророчиці, що б’ється в корчах, і кладе їй на голову руку.)<delimiter>Сестро,<delimiter>молитва й віра хай тебе рятують<delimiter>від навождення злого духа.
Жінка помалу затихає під його поглядом і безсило схиляється на руки до товаришок, що піддержують її.
<b>Християнка</b><delimiter>(одна з тих, що піддержують пророчицю. Озивається несмілим голосом)<delimiter>Отче,<delimiter>її дитину вчора пан продав<delimiter>якомусь грекові з Корінфа…
<b>Єпископ</b><delimiter>Вмовкни!<delimiter>Великий наш апостол заповідав:<delimiter>«А жінка серед збору хай мовчить».
Пророчицю тим часом виводять. Мовчання.
<b>Неофіт-раб</b><delimiter>(підходить до єпископа. Тремтячим від збентеження, але розпачливо-зважливим голосом)<delimiter>Прости, але я все ж не розумію,<delimiter>як може буть якесь ярмо солодким,<delimiter>а щось важкеє легким.
<b>Єпископ</b><delimiter>Брате мій,<delimiter>коли ти сам по волі шию схилиш<delimiter>в ярмо Христове, солодко се буде<delimiter>твоїй душі; коли ти самохіть<delimiter>на себе хрест візьмеш, невже він буде<delimiter>важким для тебе?
<b>Неофіт-раб</b><delimiter>Але нащо маєм<delimiter>ще самохіть у ярма запрягатись<delimiter>та двигати хрести по власній волі,<delimiter>коли вже й так намучила неволя?<delimiter>Намулили нам ярма та хрести<delimiter>і шию, й душу, аж терпіть несила!<delimiter>Я не за тим прийшов до вас у церкву,<delimiter>щоб ярем та хрестів нових шукати.<delimiter>Ні, я прийшов сюди шукати волі,<delimiter>бо сказано ж: ні пана, ні раба.
<b>Єпископ</b><delimiter>І сюю волю матимеш ти, брате,<delimiter>як тільки станеш під ярмо Христове.<delimiter>Раби господні рівні між собою.<delimiter>Ти під ярмом шлях світовий пройдеш<delimiter>і в царство боже ввійдеш, теє царство,<delimiter>де вже немає пана, окрім бога,<delimiter>а він же нам отець. Твоя гординя<delimiter>була б до сатанинської подібна,<delimiter>якби ти влади господа-отця<delimiter>не хтів признати над собою.
<b>Неофіт-раб</b><delimiter>Отче!<delimiter>Яка вже там в раба гординя тая!<delimiter>Нехай і так, нехай отець єдиний<delimiter>над нами буде, та коли ж настане<delimiter>те царство боже? Де його шукати?<delimiter>Один з братів казав: воно на небі,<delimiter>а другий: на землі…<delimiter>(Дивиться з запитом і палким сподіванням.)
<b>Єпископ</b><delimiter>Обидва праві.
<b>Неофіт-раб</b><delimiter>Де ж на землі є царство боже?
<b>Єпископ</b><delimiter>Тут.
<b>Неофіт-раб</b><delimiter>У Римі?!
<b>Єпископ</b><delimiter>В нашій церкві.
<b>Неофіт-раб</b><delimiter>В катакомбах?
<b>Єпископ</b><delimiter>Не говори: «ось тут» чи «там воно».<delimiter>Воно є скрізь, де бог є в людських душах.
<b>Неофіт-раб</b><delimiter>Коли ж він буде в душах всіх людей?
<b>Єпископ</b><delimiter>Тоді, коли Христос удруге прийде<delimiter>на землю з неба.
<b>Неофіт-раб</b><delimiter>(смутно)<delimiter>Брат один казав,<delimiter>що літ аж тисяча минути мусить<delimiter>від першого до другого пришестя…
<b>Єпископ</b><delimiter>Се єресь, брате, бо ніхто не знає<delimiter>ні дня, ні часу…
<b>Неофіт-раб</b><delimiter>(впадає йому в річ з радісною надією)<delimiter>Значить, царство боже<delimiter>настати може в кожен день і час?
<b>Єпископ</b><delimiter>Запевне так.
Неофіт-раб замислюється і знов смутніє.
Про що гадаєш, брате?
<b>Неофіт-раб</b><delimiter>Я думаю… ось ти сказав, що тут<delimiter>у нас є царство боже… А чому ж<delimiter>у нас тут є патриції, плебеї,<delimiter>ну, і раби?<delimiter>(Оглядає все зібрання, декотрі спускають очі в землю.)
<b>Християнин-патрицій</b><delimiter>(виступає трохи наперед)<delimiter>Душа твоя, мій брате,<delimiter>бентежиться даремне. Я — патрицій,<delimiter>а він — мій раб,<delimiter>(показує на старого чоловіка)<delimiter>але се так для світу,<delimiter>а перед богом ми брати обоє.
<b>Неофіт-раб</b><delimiter>(до старого раба)<delimiter>Ти раб йому про людське око тільки?
<b>Старий раб</b><delimiter>Ні, я служу своєму пану вірно,<delimiter>не тільки зо страху, а й по сумлінню,<delimiter>як наказав господь.
<b>Неофіт-раб</b><delimiter>Коли ви рівні,<delimiter>то нащо маєш ти йому служити?
<b>Старий раб</b><delimiter>То божа воля, що вродивсь він паном,<delimiter>а я — рабом.
<b>Неофіт-раб</b><delimiter>То, значить, в царстві божім<delimiter>є раб і пан?
Старий раб мовчить.
<b>Патрицій</b><delimiter>Він тут мені не раб,<delimiter>тут я йому готов умити ноги, —<delimiter>ми зажили святого тіла й крові<delimiter>укупі, при однім столі.
<b>Неофіт-раб</b><delimiter>(до старого раба)<delimiter>І дома<delimiter>так само при однім столі їсте?
<b>Старий раб</b><delimiter>Ні, брате, се б зовсім не випадало.
<b>Неофіт-раб</b><delimiter>Чому?
<b>Старий раб</b><delimiter>Бо так не личить… не подоба…
<b>Єпископ</b><delimiter>(до неофіта-раба)<delimiter>Не спокушай його. Він простий духом,<delimiter>а царство боже для таких найближче.<delimiter>Хто терпить все в покорі, той щасливий,<delimiter>тому однаково: чи пан, чи раб<delimiter>він буде тут у світі.
<b>Неофіт-раб</b><delimiter>Ні, мій отче,<delimiter>ні, не однаково…<delimiter>(З поривом.)<delimiter>Коли б ти бачив,<delimiter>як плакала моя дитина вчора —<delimiter>воно ж покірне, тихе немовлятко, —<delimiter>до вечора без покорму зоставшись:<delimiter>на оргії прислужувала жінка<delimiter>і ніколи було забігти в хату<delimiter>погодувать дитину. А тепер<delimiter>дитина наша хвора, тільки жінка<delimiter>не сміє плакати, бо пан не любить<delimiter>очей заплаканих в рабинь вродливих.
<b>Єпископ</b><delimiter>Не треба плакати, хоч би померла<delimiter>дитина ваша, — їй велике щастя<delimiter>на небі приготоване.
<b>Неофіт-раб</b><delimiter>А панській<delimiter>малій дитині менше щастя буде,<delimiter>коли помре невинним немовлятком?
<b>Єпископ</b><delimiter>(трохи збентежений)<delimiter>Невинні всі однакові у бога.
<b>Неофіт-раб</b><delimiter>(понуро)<delimiter>То паненяті вдвоє щастя буде,<delimiter>раз на землі, а вдруге ще й на небі…
<b>Старий раб</b><delimiter>Не заздри, брате, не губи душі,<delimiter>святої чистоти їй не плями.<delimiter>Нехай знущається твій пан-поганин<delimiter>(бо християнин так би не знущався) —<delimiter>він чистоти в твоїй сім’ї не знищить,<delimiter>поки у тебе і в жінки душі ясні.
<b>Неофіт-раб</b><delimiter>Ой, не печи мене словами, діду!..<delimiter>Пробач, не знаєш ти… сказати сором…<delimiter>Е, що там сором для раба!.. Скажу!<delimiter>Яка там «чистота» і «ясні душі»?<delimiter>Моя душа гниє, коли я бачу,<delimiter>як жінка з оргії приходить часом<delimiter>вином розпалена, з огнем в очах<delimiter>від сороміцьких співів. Квіти в косах<delimiter>ще не зов’яли і такі яскраві<delimiter>супроти бруду в хаті видаються…<delimiter>Одежу панську жінка поспішає<delimiter>зміняти на верету рабську швидше,<delimiter>щоб не каляти в нашій «чистій» хаті,<delimiter>і я не раз у жінки бачив сльози<delimiter>в такі хвилини… Звичка до розкошів<delimiter>уїлась їй у серце, мов іржа, —<delimiter>без них їй тяжко… Діду, я не міг,<delimiter>не міг не бить її за тії сльози,<delimiter>хоч знав, що тим спротивлю їй ще гірше<delimiter>огидну хату нашу…
<b>Патрицій</b><delimiter>Брате мій,<delimiter>ти напути на нашу віру жінку,<delimiter>тоді вона вже плакати не буде<delimiter>по марних світових розкошах.
<b>Неофіт-раб</b><delimiter>Пане! —<delimiter>чи пак у вас тут кажуть «брате», —<delimiter>знаєш, не зважуся я жінки навертати<delimiter>на нову віру. Хай вже ліпше плаче<delimiter>по чистих шатах та по панській хаті,<delimiter>ніж має плакати по чистоті<delimiter>душі своєї й тіла. Врятувати<delimiter>вона однаково себе не може,<delimiter>та що їй з того, коли буде знати<delimiter>про гріх і святість. Краще хай не знає.
<b>Єпископ</b><delimiter>Хто по неволі согрішив, той чистий.
<b>Неофіт-раб</b><delimiter>Та ми, раби, самі не раз не знаєм,<delimiter>що робим по неволі, що по волі…<delimiter>Гріх чи не гріх, а мука зостається…<delimiter>Сказати тяжко… я не знаю сам,<delimiter>чи то моя, чи панськая дитина,<delimiter>люблю дитину й часом ненавиджу…
<b>Стара жінка</b><delimiter>Гріх ненавидіть, то ж дитя невинне.<delimiter>(Глянувши на єпископа, замовкає.)
<b>Єпископ</b><delimiter>І жінка часом мудре слово мовить.
Молода, але змарніла, убого вбрана жінка щось шепоче на вухо поважній старій вдові-дияконісі.
<b>Дияконіса</b><delimiter>(до єпископа)<delimiter>Дозволиш говорити, чесний отче?
<b>Єпископ</b><delimiter>Кажи, але коротко.
<b>Дияконіса</b><delimiter>(вказує на молоду жінку)<delimiter>Ся сестра<delimiter>бажає послужити сьому брату.<delimiter>(Вказує на неофіта-раба.)
<b>Єпископ</b><delimiter>Як саме?
<b>Дияконіса</b><delimiter>Просить, щоб його жона<delimiter>приносила дитину їй до хати,<delimiter>йдучи на панську оргію служити, —<delimiter>сестра своє годує немовлятко,<delimiter>то вділить покорму і тій дитинці<delimiter>та й доглядить до вечора сумлінно.
<b>Єпископ</b><delimiter>(до молодої жінки)<delimiter>Се добре діло перед богом, дочко.
Молода жінка покірливо схиляє голову.
<b>Дияконіса</b><delimiter>(до неофіта-раба)<delimiter>Скажи своїй жоні, нехай приносить<delimiter>дитя до хати теслі Деодата —<delimiter>на Форумі Малому він живе —<delimiter>і доручить сестрі Анціллодеї;<delimiter>за догляд щирий може бути певна.
<b>Анціллодея</b><delimiter>(молода жінка. Тихим голосом до неофіта-раба)<delimiter>Зроби мені сю ласку, милий брате!
<b>Неофіт-раб</b><delimiter>(зрушений)<delimiter>Спасибі, сестро!
<b>Патрицій</b><delimiter>А до мене прийдеш,<delimiter>я дам тобі одежі, не нової,<delimiter>але порядної, з моїх рабинь,<delimiter>ми з жінкою даєм їм більш ніж треба,<delimiter>то можуть і твоїй жоні вділити,<delimiter>коли твій пан не досить їй дає.
<b>Неофіт-раб</b><delimiter>(здержано)<delimiter>Спасибі, пане.
<b>Єпископ</b><delimiter>(поправляє)<delimiter>Брате.
<b>Неофіт-раб</b><delimiter>(байдуже)<delimiter>Хай і так.
<b>Християнин-купець</b><delimiter>Казав ти, жінка любить чистоту,<delimiter>а в хаті бруд. Приходь до мого краму,<delimiter>я мила дам без грошей, певне, пан ваш<delimiter>вам жалує його.
<b>Неофіт-раб</b><delimiter>(з ледве скритою насмішкою)<delimiter>Либонь, що так!
<b>Старий диякон</b><delimiter>Ти, може, часом голодуєш, брате, —<delimiter>здебільшого погани зле годують<delimiter>своїх рабів, — то ти приходь до нас<delimiter>щотижня на агапи у неділю<delimiter>(се в нас такі обіди для убогих),<delimiter>там матимеш поживну добру страву<delimiter>для тіла і для духа. Бо часами,<delimiter>як покінчиться вже трапеза вбогих,<delimiter>приходять і єпископ та найстарші<delimiter>Христової зажити крові й тіла,<delimiter>подати нам науку благочестя,<delimiter>умити ноги браттям. Ти приходь<delimiter>на дворище до мене. Я олійник,<delimiter>Агатофілом звуся, коло Термів<delimiter>моя оселя. Всяк тобі покаже,<delimiter>де мешкає «отой дивак-багач,<delimiter>що любить годувати всю голоту».<delimiter>Се так про мене гомонять погани.
<b>Неофіт-раб</b><delimiter>(нічого не відповідає дияконові і стоїть який час мовчки, вхопившись за голову)<delimiter>До чого я дожився! Лихо тяжке!<delimiter>Жебрущим дідом замолоду став!..<delimiter>Кого мені клясти? Чи свого батька,<delimiter>що за довги продав мене в неволю?<delimiter>Чи ті довги, чи того багача,<delimiter>купця на людські душі? Чи той день,<delimiter>той час, коли на світ я народився?
<b>Єпископ</b><delimiter>Нещасний, схаменися! Заспокойся!<delimiter>Жени від себе геть лихого духа<delimiter>гордині й розпачу! Смертельний гріх<delimiter>оці твої прокльони, ще й в годину,<delimiter>коли тобі брати братерську поміч<delimiter>так гойно призволяють.
<b>Неофіт-раб</b><delimiter>Ой, та поміч!<delimiter>Вона мені вразила серце вкрай…<delimiter>Та глянь же ти на сю змарнілу жінку,<delimiter>(вказує на Анціллодею)<delimiter>вона ж як тінь. А в мене ж молода,<delimiter>здоров’ям повна жінка; тільки син мій,<delimiter>як сирота, за покормом бідує, —<delimiter>чужій дитині долю заїдати<delimiter>або вмирати мусить, поки мати<delimiter>вином і втіхою панів частує.<delimiter>І я ще маю жебрати одежі<delimiter>отій своїй з біди гулящій жінці, —<delimiter>з рабів рабині шмаття назбираю,<delimiter>бо ніколи рукам здоровим прясти, —<delimiter>немає часу, бо що день, то свято.<delimiter>Ти кажеш, гріх клясти й розпачувати,<delimiter>а се ж не гріх, — голодних об’їдати<delimiter>і голих обдирати? І кого ж?<delimiter>Своїх братів, працівників, рабів…
<b>Диякон</b><delimiter>У нас дають і вбогі, і заможні.
<b>Неофіт-раб</b><delimiter>А, я забув, що можу взяти мила<delimiter>у брата-крамаря зовсім задурно,<delimiter>щоб трохи обхаючить рабські злидні,<delimiter>аби не так уже кололи очі<delimiter>у царстві божому братам багатим,<delimiter>а то ще прийде часом брат убогий<delimiter>на ту агапу раз на тиждень їсти<delimiter>та розпростре свої брудні верети<delimiter>на лаві поруч білої туніки<delimiter>і вишитої тоги.
(До патриція.)<delimiter>Ти подякуй<delimiter>свому товаришу за теє мило,<delimiter>бо, може, прийдеться умити ноги<delimiter>мені для християнського братання,<delimiter>то все ж таки вони чистіші будуть,<delimiter>як я їх дома трошки милом змию,<delimiter>пожалую ручок патриціанських.
Патрицій спалахує, але стримується і тільки поглядає на єпископа.
<b>Єпископ</b><delimiter>(ще тихим, здержаним голосом, але вже суворо)<delimiter>Який злий дух тобі обмарив серце?<delimiter>За віщо ти своїх братів картаєш<delimiter>їдкими та вразливими словами?<delimiter>Що ми тобі вчинили, що ти маєш<delimiter>супроти нас?
<b>Неофіт-раб</b><delimiter>Я маю жаль до вас,<delimiter>великий жаль. Я досі був рабом,<delimiter>невільником, запроданим в неволю,<delimiter>забраним силоміць, а ви тепера<delimiter>ще й жебраком мене зробити хтіли,<delimiter>щоб я по волі руку простягав<delimiter>по хліб ласкавий. Ви мені хотіли<delimiter>поверх ярма гіркого — ще й солодке,<delimiter>поверх важкого — легке наложити,<delimiter>і хочете, щоб я ще вам повірив,<delimiter>немов мені від того стане легше.
<b>Єпископ</b><delimiter>Се ми тобі по щирості казали,<delimiter>по слову божому.
<b>Неофіт-раб</b><delimiter>А я не вірю<delimiter>ні в щирість вашу, ні в такі слова.<delimiter>Якби ви щиро помогти хотіли —<delimiter>он маєте на олтарі срібло<delimiter>і золото — замість отих агап<delimiter>могли б рабів з неволі викупляти, —
(до патриція)<delimiter>ти, пане, міг би відпустити й дурно,<delimiter>а ми б уже самі собі дістали<delimiter>одежі й хліба.
<b>Єпископ</b><delimiter>Хто такі ми,<delimiter>щоб волю божу одміняти мали,<delimiter>кому рабом, кому з нас вільним бути?<delimiter>Про що ти дбаєш? «Не єдиним хлібом<delimiter>живе людина, але й кожним словом,<delimiter>що з божих уст виходить».
<b>Неофіт-раб</b><delimiter>Ні, їй мало<delimiter>самого хліба й слів, їй треба волі,<delimiter>інакше буде нидіти, не жити.<delimiter>За те ж я маю жаль до вас великий,<delimiter>що ви мені замість того життя,<delimiter>обітованого у вічнім царстві божім,<delimiter>даєте страву, одіж та слова.
<b>Єпископ</b><delimiter>Не всі слова однакові, мій брате,<delimiter>слова господні більш рятують душу,<delimiter>ніж людські всі діла.
<b>Неофіт-раб</b><delimiter>Які ж слова?<delimiter>«Терпливість і покора» тільки й чув я<delimiter>від вас сьогодні. Та невже вони<delimiter>рятують людські душі? Та невже<delimiter>за них ідуть на хрест, на наглу страту<delimiter>і на поталу звірам християни?
<b>Єпископ</b><delimiter>Вони ідуть за те велике слово,<delimiter>якого всім словам людським несила<delimiter>достоту розказати.
<b>Неофіт-раб</b><delimiter>Що за слово?
<b>Єпископ</b><delimiter>Те слово — бог. Він альфа і омега,<delimiter>початок і кінець. Ним все настало<delimiter>і ним усе живе, і більш немає<delimiter>богів на світі, окрім сього бога,<delimiter>він є і слово, й сила, і життя.<delimiter>А всі оті, що звалися богами<delimiter>в поганськім світі, — ідоли бездушні<delimiter>або злі духи, слуги князя тьми.<delimiter>І се за те нас мучать, розпинають,<delimiter>що ми не хочем ідолам служить<delimiter>і князя тьми признати нашим богом,<delimiter>бо ходимо не в темряві, а в світлі.
<b>Неофіт-раб</b><delimiter>(палко підхоплює слова єпископа)<delimiter>«Бо ходите не в темряві, а в світлі»,<delimiter>то й скинули терпливість і покору,<delimiter>як маску міма, геть з свого обличчя,<delimiter>не хочете служити і коритись<delimiter>тому, чиєї влади ваші душі<delimiter>признати більш не можуть, проти кого<delimiter>боротись вам велить сумління ваше!<delimiter>Чи так я зрозумів тебе, мій отче?
<b>Єпископ</b><delimiter>Так, лиш одно додати мушу я:<delimiter>ми боремось в терпливості й покорі.
<b>Неофіт-раб</b><delimiter>(упалим голосом)<delimiter>І знов нічого я не розумію:<delimiter>боротися в покорі. Що се значить?
<b>Єпископ</b><delimiter>Ми боремося з духом, не з людьми.<delimiter>Ми платимо покірно всі податки,<delimiter>ми кесаря шануємо і владу,<delimiter>не повстаєм ні словом, ані ділом<delimiter>супроти них, а тільки князю тьми<delimiter>ні жертви, ні поклонів не даємо.
<b>Неофіт-раб</b><delimiter>А хто ж такі той кесар, тая влада?<delimiter>Хіба ж вони не слуги слуг того,<delimiter>кого ви князем темряви назвали?
<b>Єпископ</b><delimiter>В той час, як служать ідолам, а в інший —<delimiter>вони начальники, від бога дані.
<b>Неофіт-раб</b><delimiter>Від бога? Від якого?
<b>Єпископ</b><delimiter>Бог єдиний<delimiter>на світі є, бог Слово, бог Любов.<delimiter>Бог триєдиний, Батько, Син і Дух.
<b>Неофіт-раб</b><delimiter>То се він дав і кесаря, і владу<delimiter>преторіанську та патриціанську,<delimiter>і владу над рабами багачів?
<b>Єпископ</b><delimiter>«Нема на світі влади, окрім тої,<delimiter>що йде від бога». Бог є цар і пан<delimiter>над усіма владиками земними,<delimiter>вони в його руці, і він помститься<delimiter>над ними за неправду, а не ми.<delimiter>«Мені належить помста», — каже Вічний.
<b>Неофіт-раб</b><delimiter>Коли ж та помста?
<b>Єпископ</b><delimiter>Хто збагнути може<delimiter>шляхи господні?
<b>Неофіт-раб</b><delimiter>Може, аж тоді,<delimiter>як царство боже стане по всім світі,<delimiter>коли Христос на землю вдруге прийде?
<b>Єпископ</b><delimiter>Тоді напевне буде божий суд.
<b>Неофіт-раб</b><delimiter>А потім що?
<b>Єпископ</b><delimiter>Одна отара буде,<delimiter>єдиний пастир.
<b>Неофіт-раб</b><delimiter>А при нім не буде<delimiter>помічників, намісників господніх,<delimiter>ніяких тих начальників над нами?<delimiter>І вже тоді не будуть більше люди<delimiter>у думці вільні, а в житті раби?
<b>Єпископ</b><delimiter>Не знаю, сього слова нам не дано<delimiter>від господа Христа й його посланців.
<b>Неофіт-раб</b><delimiter>Отак?.. Про мене ж, хай воно й ніколи,<delimiter>те царство боже, не приходить!
<b>Старий раб</b><delimiter>(з невимовним жахом)<delimiter>Боже!<delimiter>Рятуй нас від гріха! Що він говорить?
Вся громада християнська гомонить; окремих слів не чутно, але гамір, як хвиля, росте, наповняє крипту і луною розкочується по темних переходах катакомб.
<b>Єпископ</b><delimiter>(підіймає руку вгору. Дужим голосом)<delimiter>Мир, браття, вам!<delimiter>(До неофіта-раба.)<delimiter>Покайся, нечестивий!<delimiter>візьми назад слова ті необачні,<delimiter>бо гірш тобі на тому світі буде,<delimiter>аніж на сьому. Хто на сьому світі<delimiter>не хоче царства божого вбачати,<delimiter>той втратить і небесне царство боже<delimiter>і буде вергнутий в геєну люту,<delimiter>де пломінь невгасимий, плач і скрегіт<delimiter>і де робак довіку точить серце.
<b>Неофіт-раб</b><delimiter>(палко)<delimiter>Ні, не покаюсь. Ти, старий, даремне<delimiter>мене геєною лякаєш. Маю<delimiter>геєну ту щодня і щогодини,<delimiter>навколо себе чую плач і скрегіт,<delimiter>щодня мені робак той точить серце.<delimiter>То ж він мене привів сюди до вас<delimiter>шукати правди, волі і надії.<delimiter>А що я в вас найшов? Слова облудні<delimiter>і марну мрію про небесне царство<delimiter>та про царя єдиного в трьох лицях,<delimiter>що над панами нашими панує,<delimiter>а їм дає над нами панувати<delimiter>від першого до другого пришестя,<delimiter>а може, й далі. Може ж, і по смерті<delimiter>у тім небеснім вашім царстві божім<delimiter>довіку буде так, як тут до часу, —<delimiter>безплотні душі ваші будуть вічно<delimiter>терпіти і «боротися в покорі».
Сей рабський дух<delimiter>(на старого раба)<delimiter>і там служити буде<delimiter>не тільки зо страху, а й по сумлінню<delimiter>душі патриціанській можновладній,<delimiter>сей<delimiter>(на крамаря)<delimiter>буде важити добро і зло<delimiter>і чистоту по часточках вділяти,<delimiter>сей<delimiter>(на диякона)<delimiter>раз на тиждень буде роздавати<delimiter>духовну страву отакій голоті,<delimiter>як хоч би й я, а ми вже, злидарі,<delimiter>стоятимем тихенько та покірно,<delimiter>немов старці перед багатим паном,<delimiter>ждучи, який нам знак подасть єпископ,<delimiter>чи він хоч слово мовити дозволить,<delimiter>а може, нам звелить співати гімни<delimiter>єдиному цареві всіх царів<delimiter>і панові усіх рабів небесних.<delimiter>Ні, далебі, не знаю, чи не краще<delimiter>було б мені в самій геєні вічній,<delimiter>ніж у такому рабстві безнадійнім,<delimiter>з якого й смерть вже визволить не може.
<b>Єпископ</b><delimiter>(що вже скілька раз намагався перервати ту мову і стукав патерицею об землю, гнівним і грізним голосом покриває слова неофіта-раба)<delimiter>Геть, відійди від мене, сине тьми!<delimiter>Лиши сей збір! Чого сюди прийшов<delimiter>бентежити святу громаду нашу?<delimiter>Нащадку злий єхидни, скрийся в нору,<delimiter>з якої виліз на погибель душам!
<b>Неофіт-раб</b><delimiter>Ні, ти мене не смієш проганяти,<delimiter>бо я сюди прийшов по твому слову,<delimiter>повіривши обітниці лукавій,<delimiter>немовби тут знайду любов і спокій,<delimiter>і вічнеє життя. А ви забрали<delimiter>остатній спокій і любов остатню<delimiter>навіки отруїли, і тепер<delimiter>душа моя вмирає. Я не знав,<delimiter>що значить гріх, я тільки знав нещастя,<delimiter>а ви мене навчили, що то гріх<delimiter>і нечесть перед богом. Я був певний,<delimiter>що смертю покінчаються всі муки,<delimiter>а ви мені відкрили ціле пекло<delimiter>в просторі вічності за гріх найменший.<delimiter>Так мусите ж ви дати оборону<delimiter>від безлічі гріхів отих пекельних.<delimiter>Учили ви мене любити ближніх,<delimiter>так научіть мене їх боронити,<delimiter>а не дивитись, опустивши руки,<delimiter>як в рабстві тяжкім браття погибають.<delimiter>Все ваше милосердя, наче латка<delimiter>на ветоші злиденного життя,<delimiter>і тільки гірше злидні виявляє.<delimiter>Чи молоко чужої жінки дасть<delimiter>моїй дитині ніжність материнську?<delimiter>Чи верне чиста одіж чистоту<delimiter>моїй щодня плямованій дружині?<delimiter>Чи я забуду серед ваших зборів<delimiter>мою сумну, зганьбовану оселю?<delimiter>Не хліба хочу я, не слова прагну, —<delimiter>любові чистої без плям бажаю,<delimiter>без заздрощів, без сумнівів нечистих,<delimiter>до ясної надії пориваюсь,<delimiter>що я хоч здалека побачу волю,<delimiter>що хоч мій син, онук, найдальший правнук<delimiter>такого часу діжде, як і слово,<delimiter>ганебне слово «раб» із світу зникне;<delimiter>жадаю віри в ту святую силу,<delimiter>що розум просвітить у найтемніших<delimiter>і всіх людей збере в громаду вільну<delimiter>без пастиря-дозорця і без пана,<delimiter>а не в отару з пастухом свавільним<delimiter>та з лютими собаками, тремтячу<delimiter>від голосу вовків, левів, шакалів,<delimiter>гієн, лисиць і всякого хижацтва.<delimiter>Не я один духовну спрагу маю,<delimiter>не я один так серцем голодую,<delimiter>багато нас таких. Мені казав<delimiter>один товариш-раб, що десь над Тібром,<delimiter>як перейти отруєну Маремму,<delimiter>є табор потайний рабів-повстанців.<delimiter>Утомлені своїм довічним рабством,<delimiter>вони гадають розірвати пута<delimiter>і скинути ярмо з своєї шиї.
<b>Патрицій</b><delimiter>Ти думаєш, вони надовго скинуть?
<b>Неофіт-раб</b><delimiter>Хоч би на мить, і то вже варто труду!<delimiter>Я сподівався на довічну волю<delimiter>в громаді вашій, але ви й на мить<delimiter>«солодкого ярма» не здатні скинуть.<delimiter>Так чи не краще залишити мрії<delimiter>про вічне і піти на часове,<delimiter>замість агап на оргію криваву?
<b>Патрицій</b><delimiter>Скажи — на хрест і на ганебну страту.
<b>Неофіт-раб</b><delimiter>Ей, християнине, з якого часу<delimiter>у вас ганебною зоветься страта?<delimiter>Невже се ви жахаєте хрестом?<delimiter>Адже Месія ваш не посоромивсь<delimiter>укупі з розбишаками конати<delimiter>на тім хресті.
<b>Єпископ</b><delimiter>Він освятив хреста,<delimiter>а не розбійники. Він врятував їх,<delimiter>а не вони його.
<b>Неофіт-раб</b><delimiter>Овва! Невже?<delimiter>А може б, він не царював на небі,<delimiter>не панував над душами людськими,<delimiter>якби не проливалась тая кров<delimiter>розбійників, повстанців, непокірних<delimiter>на пострах всім рабам і «простим духом»,<delimiter>бо, може, «терпеливість і покора»<delimiter>давно б полинули з землі на безвість,<delimiter>якби мара прибитих на хрестах<delimiter>кривавих розбишак нас не лякала<delimiter>погрозою даремного сконання.
<b>Молодий християнин</b><delimiter>Терплячих і покірних не лякає<delimiter>смерть на хресті за того, хто прийняв<delimiter>за всіх нас муки хресні.
<b>Неофіт-раб</b><delimiter>Так на те<delimiter>він їх прийняв, щоб ми їх знов приймали?<delimiter>То де ж він, той рятунок, в чім той викуп<delimiter>гріхів усього світу, як ізнов<delimiter>щодня криваві викупи даються?
<b>Єпископ</b><delimiter>Той викуп там, на небі. Наше царство<delimiter>не сього світу. Хай тіла вмирають,<delimiter>аби повік жили блаженні душі.<delimiter>Христос віддав і плоть, і кров свою<delimiter>в поживу вірним, а такі ледачі<delimiter>раби лукаві, як ось ти, марнують<delimiter>святий той дар, і він даремне гине.
<b>Неофіт-раб</b><delimiter>А мало нас погинуло даремне,<delimiter>кривавих жертв усім богам неправим,<delimiter>та гине й досі за того царя,<delimiter>що, кажеш ти, на рабство осудив нас?<delimiter>Хто зміряв шлях, обставлений хрестами,<delimiter>що ми, раби, одвіку перейшли?<delimiter>Хто зважив кров, що досі ще не впала<delimiter>на голову катів, а все тяжить<delimiter>на дітях тих замучених героїв?<delimiter>По тій крові, немов по багряниці,<delimiter>простеленій для кесарських тріумфів,<delimiter>пройшла богів фаланга незчисленна<delimiter>з землі на небо. Доки буде слатись<delimiter>під ноги їм, тиранам безтілесним,<delimiter>богам безкровним, неживим примарам<delimiter>живої крові дорога порфіра?<delimiter>Своєї крові я не дам ні краплі<delimiter>за кров Христову. Якщо тільки правда,<delimiter>що він є бог, нехай хоч раз проллється<delimiter>даремне божа кров і за людей.<delimiter>Мені дарма, чи бог один на небі,<delimiter>чи три, чи триста, хоч і міріади.<delimiter>За жодного не хочу помирать:<delimiter>ні за царя в незнаному едемі,<delimiter>ні за тиранів на горі Олімпі,<delimiter>нікому з них не буду я рабом,<delimiter>доволі з мене рабства на сім світі!<delimiter>Я честь віддам титану Прометею,<delimiter>що не творив своїх людей рабами,<delimiter>що просвітив не словом, а вогнем,<delimiter>боровся не в покорі, а завзято,<delimiter>і мучився не три дні, а без ліку,<delimiter>та не назвав свого тирана батьком,<delimiter>а деспотом всесвітнім, і прокляв,<delimiter>віщуючи усім богам погибель.<delimiter>Я вслід його піду. Коли загину,<delimiter>то не за нього — він не хоче жертви, —<delimiter>але за те, за що і він страждав.<delimiter>Нехай нікого хрест мій не лякає,<delimiter>бо як почую я в своєму серці<delimiter>святий вогонь і хоч на час, на мить<delimiter>здолаю жити не рабом злиденним,<delimiter>а вільним, непідвладним, богорівним,<delimiter>то я щасливим і на смерть піду,<delimiter>і без докору на хресті сконаю.
Анціллодея раптом заходиться невтримливим риданням.
<b>Неофіт-раб</b><delimiter>(лагідно)<delimiter>Чого ти, сестро? Що тебе вразило?<delimiter>Чи я тебе образив прикрим словом?<delimiter>Повір мені, я не хотів того.
<b>Анціллодея</b><delimiter>Ні, брате… не образив… тільки… шкода…<delimiter>Та жаль мені тебе… загинеш, певне…
<b>Єпископ</b><delimiter>Не плач. Лукавий раб — не вартий сліз.<delimiter>Він поклонився духом Прометею,<delimiter>а той єсть сатана, одвічний змій,<delimiter>що спокусив на гріх і непокірність.<delimiter>Нема сьому рабові ні рятунку,<delimiter>ні прощі. Він занапастив себе.<delimiter>Покиньмо нечестивця, одсахнімось,<delimiter>ходім од зла і сотворімо благо.
<b>Неофіт-раб</b><delimiter>А я піду за волю проти рабства,<delimiter>я виступлю за правду проти вас!
Вся громада рушає з свічками в руках. Єпископ попереду. Неофіт-раб іде сам окремо другим переходом в інший бік.
4.10.1905