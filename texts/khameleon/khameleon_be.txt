Антон Паўлавіч Чэхаў
<h1>Хамелеон</h1>
Цераз рыначную плошчу ідзе паліцэйскі наглядчык Ачумелаў у новым шынялі і з клуначкам у руцэ. За ім крочыць рыжы гарадавы з рэшатам, поўным сканфіскаванага агрэсту. Вакол цішыня… На пляцы ні душы… Адчыненыя дзверы крамы і шынкоў глядзяць на свет божы панура, як галодныя зяпы; каля іх няма нават жабракоў.
— Дык ты кусацца, нягоднік! — чуе раптам Ачумелаў. — Хлопцы, не пускайце яго! Цяпер не загадана кусацца. Дзяржы! А… а!
Чутно сабачае скавытанне. Ачумелаў глядзіць убок і бачыць: з дрывянога склада купца Пічугіна, скачучы на трох нагах і аглядаючыся, бяжыць сабака. За ім гоніцца чалавек у паркалёвай накрухмаленай кашулі і расшпіленай камізэльцы. Ён бяжыць за ім і, нахіліўшыся тулавам наперад, падае на зямлю і хапае сабаку за заднія лапы. Зноў чутно сабачае скавытанне і крык: «Не пускай!» З крам высоўваюцца сонныя фізіяноміі, і хутка каля дрывянога склада, як вырасшы з зямлі, збіраецца натоўп.
— Не іначай беспарадак, ваша благароддзе!.. — кажа гарадавы.
Ачумелаў робіць паўабарот налева і ідзе да натоўпу. Каля самых варот склада, бачыць ён, стаіць той самы чалавек у расшпіленай камізэльцы і, падняўшы ўгару правую руку, паказвае натоўпу акрываўлены палец. На п'янаватым твары яго як бы напісана: «Ужо я здзяру з цябе, шэльма!» Ды і сам палец выглядае як сімвал перамогі. Ачумелаў пазнае, што гэта майстар залатых рэчаў Хрукін. Сярод натоўпу, растапырыўшы пярэднія ногі, сядзіць на зямлі і дрыжыць усім целам сам віноўнік скандалу — белы шчанюк-ганчак з востраю мордаю і жоўтаю плямаю на спіне. У слязлівых вачах яго відаць выраз тугі і жаху.
— З якой гэта прычыны тут? — пытаецца Ачумелаў, урэзваючыся ў натоўп. — Чаму тут? Гэта ты нашто палец?.. Хто крычаў?
— Іду я, ваша благароддзе, нікога не чапаю… — пачынае Хрукін, кашляючы ў кулак. — Наконт дроў з Мітрыем Мітрычам, — і раптам гэты падлюга ні з таго ні з сяго за палец… Вы мне даруйце, я чалавек такі, што трэба работу рабіць… Работа ў мяне дробная. Няхай мне заплацяць, бо я гэтым пальцам, можа, тыдзень не паварушу… Гэтага, ваша благароддзе, у законе няма, каб ад жывёлы зносіць… Калі кожны будзе кусацца, то лепш і на свеце не жыць…
— Гм!.. Добра… — кажа Ачумелаў строга, кашляючы і кратаючы брывамі. — Добра… Чый сабака? Я гэтага так не пакіну. Я пакажу вам, як сабак распускаць! Пара звярнуць увагу на такіх паноў, што не хочуць падпарадкавацца пастановам! Як аштрафую яго, паскудніка, дык ён будзе ведаць у мяне, што значыць сабака і іншая валачашчая жывёла! Я яму пакажу кузькіну маць!.. Ялдырын, — кажа наглядчык гарадавому, — даведайся, чый гэта сабака, і складай пратакол! А сабаку знішчыць трэба. Зараз жа! Ён, мусіць, шалёны… Чый гэта сабака, пытаюся?
— Гэта, здаецца, генерала Жыгалава… — кажа нехта з натоўпу.
— Генерала Жыгалава? Гм… Знімі, Ялдырын, з мяне паліто… Страшэнна горача! Мусіць, перад дажджом… Аднаго толькі не разумею: як ён мог цябе ўкусіць? — звяртаецца Ачумелаў да Хрукіна. — Хіба ён дастане за палец? Ён маленькі, а ты ж вунь які здаравяка!.. Ты, мусіць, раскалупаў палец цвічком, а потым прыйшла ў тваю галаву ідэя, каб садраць. Ты ж… вядомы народ! Ведаю вас, чарцей!
— Ён, ваша благароддзе, цыгаркаю яго ў мызу жарцікамі, а сабака не быў дурны і цапнуў… Бязглузды чалавек, ваша благароддзе!
— Хлусіш, сляпак! Не бачыў, дык, значыць, нашто хлусіць? Іх благароддзе разумны пан і разумеюць, калі хто хлусіць, а хто па сумленню, як перад Богам… А калі я хлушу, дык няхай міравы рассудзіць. У яго ў законе сказана… Цяпер усе роўныя… У мяне ў самога брат у жандарах… калі хочаце ведаць…
— Не разважаць!
— Не, гэта не генеральскі!.. — глыбакадумна заўважыў гарадавы. — У генерала такіх няма. У яго найбольш выжлы…
— Ты гэта напэўна ведаеш?
— Напэўна, ваша благароддзе…
— Я і сам ведаю. У генерала сабакі дарагія, пародзістыя, а гэта — чорт ведае што! Ні шэрсці, ні выгляду… подласць адна толькі… І гэтага сабаку трымаць?! Дзе ж у вас розум? Каб папаўся гэтакі сабака ў Пецярбургу альбо ў Маскве, то ведаеце, што было б? Там не паглядзелі б у закон, а ўміг — не дышы! Ты, Хрукін, маеш утрату і справы гэтай так не пакідай… Трэба правучыць! Пара…
— А можа, і генеральскі… — думае ўслых гарадавы. — На мордзе ў яго не напісана… Надоечы ў дварэ ў яго такога бачыў.
— Вядома, генеральскі! — чуваць голас з натоўпу.
— Гм!.. Надзень, брат Ялдырын, на мяне паліто… Нешта вецер падзьмуў… Холадна… Ты завядзеш яго да генерала і запытаешся там. Скажаш, што я знайшоў і прыслаў… І скажы, каб яго не выпускалі на вуліцу… ён, можа, дарагі, а калі кожная свіння будзе яму ў нос цыгаркаю тыцкаць, дык ці доўга сапсаваць. Сабака — далікатнае стварэнне… А ты, балван, апусці руку! Няма чаго свой дурнецкі палец выстаўляць! Сам вінават!
— Повар генеральскі ідзе, яго запытаем… Гэй, Прахор! Падыдзі, даражэнькі, сюды! Паглядзі на сабаку… Ваш?
— Выдумаў! Гэтакіх у нас зроду не было!
— І пытацца тут доўга няма чаго, — кажа Ачумелаў. — Ён валачашчы! Няма чаго тут доўга гаварыць… Калі сказаў, што валачашчы, значыць, і валачашчы… Знішчыць, вось і ўсё.
— Гэта не наш, — кажа далей Прахор. — Гэта генералавага брата, што надоечы прыехаў. Наш не ахвотнік да ганчакоў. Брат іхні ахвотнік.
— Ды хіба браток іхні прыехалі? Уладзімір Іваныч? — пытаецца Ачумелаў, і ўвесь твар яго заліваецца замілаванаю ўсмешкаю. — Бач ты, божухна! А я і не ведаў! У госці прыехалі?
— У госці…
— Бач ты, божухна… Замаркоціўся па брату… А я ж і не ведаў! Дык гэта іхні сабачка? Вельмі рад… Вазьмі яго… Сабачка нічога сабе… Шустры такі… Цап гэтага за палец! Ха-ха-ха… Ну, чаго дрыжыш? Ррр… рр… Злуецца, шэльма… цюцік гэтакі…
Прахор кліча сабаку і ідзе з ім ад дрывянога склада… Натоўп рагоча з Хрукіна.
— Я яшчэ дабяруся да цябе! — пагражае яму Ачумелаў і, захінаючыся ў шынель, ідзе далей па рыначнай плошчы.
1884