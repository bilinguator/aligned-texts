Oscar Wilde
<h1>Canterville draugurinn</h1><delimiter>Harpa Björk Birgisdóttir
<h1>I</h1>
Þegar bandaríski ráðherrann, herra Hiram B. Otis, keypti ættarsetrið Canterville Chase sögðu allir honum hversu heimskulegt það væri af honum þar sem enginn vafi léki á því að reimt væri í húsinu.
Canterville lávarður var yfirmáta háttvís, settlegur og heiðarlegur og sá sig því knúinn til að láta herra Otis vita af þessari staðreynd þegar kom að því að ræða skilmálana.
„Við höfum ekki kært okkur um það sjálf að búa hér,“ sagði Canterville lávarður, „síðan öldruð frænka mín, ekkja hertogans af Bolton, fékk næstum því slag af hræðslu vegna þess að beinagrind lagði hendur sínar á axlir hennar þegar hún var að skipta um föt fyrir kvöldmat. Hún jafnaði sig aldrei að fullu og því þykir mér það vera skylda mín að segja þér, herra Otis, að margir núlifandi meðlimir fjölskyldu minnar sem og sóknarpresturinn, séra Augustus Dampier sem kennir við King’s College í Cambridge, hafa séð drauginn.
Eftir þetta óheppilega atvik hertogaynjunnar vildi enginn af yngri þjónum okkar vera um kyrrt hjá okkur og lá lafði Canterville oft andvaka um nætur vegna dularfullra hljóða sem bárust frá ganginum og bókaherberginu.“
„Lávarður minn,“ svaraði ráðherrann, „ég mun kaupa húsgögnin og drauginn á uppsettu verði. Ég kem frá nútímalegu landi þar sem við höfum allt sem er falt og miðað við alla ungu, spræku kappana okkar sem mála gamla heiminn rauðan og hafa þaðan á brott með sér bestu leikkonurnar og flottustu prímadonnurnar ykkar, geri ég ráð fyrir því að ef fyrirbæri á borð við draug væri að finna í Evrópu myndi ekki líða á löngu áður en við hefðum hann til sýnis á einhverju af almenningssöfnunum okkar eða á farandsýningu.“
„Ég óttast að draugurinn sé til,“ sagði Canterville lávarður kankvís, „þrátt fyrir að hann hafi náð að veita viðnám gegn samningstilraunum ykkar áræðnu umboðsmanna. Hann hefur verið alkunnur í þrjár aldir eða síðan 1584 og hann birtist ávallt rétt fyrir dauðsfall einhvers úr fjölskyldu okkar.“
„Það gerir heimilislæknirinn líka ef því er að skipta, Canterville lávarður. En draugar eru ekki til herra og ég geri ekki ráð fyrir því að náttúrulögmálið ætli sér að víkja í þágu breska aðalsveldisins.“
„Þið Bandaríkjamenn eruð vissulega mjög náttúrulegir,“ svaraði Canterville lávarður sem skildi ekki alveg síðustu athugasemd herra Otis, „og ef þið hafið ekkert á móti því að hafa draug á heimilinu þá er það í góðu lagi. Þú verður hinsvegar að muna að ég varaði þig við.“
Nokkrum vikum síðar voru kaupin fullfrágengin og í vetrarlok héldu ráðherrann og fjölskylda hans niður að Canterville Chase.
Frú Otis, sem var áður þekkt undir nafninu ungfrú Lucretia R. Tappan, til heimilis á West 53rd Street, hafði verið rómuð fegurðardís í New York og var nú mjög myndarleg miðaldra kona með fíngerð augu og stórkostlegan vangasvip.
Margar bandarískar hefðardömur tileinka sér yfirbragð þeirra sem haldnir eru ólæknandi sjúkdómi þegar þær ferðast til annarra landa, haldnar þeim misskilningi að slíkt útlit teljist til evrópskrar siðfágunar en frú Otis hafði aldrei fallið í þá gildru. Líkamsbygging hennar var glæsileg og hún var dásamlega uppfull af lífsþrótti. Hún var í rauninni mjög ensk að mörgu leyti og fyrirmyndardæmi um þá staðreynd að nú til dags eigum við nánast allt sameiginlegt með Bandaríkjamönnum, nema náttúrulega tungumálið.
Elsti sonur hennar var skírður Washington, vegna þess að ráðherrahjónin höfðu fundið til föðurlandsástar eina augnabliksstund, og hafði hann aldrei hætt að sjá eftir því. Washington var fagurhærður og nokkuð myndarlegur ungur maður sem hafði gert sjálfan sig hæfan til að sinna bandarískum ríkiserindrekstri með því að vera færasti kotiljon-samkvæmisdansarinn í spilavítinu í Newport þrjá vetur í röð og hann hafði einnig getið sér gott orð í London fyrir framúrskarandi danshæfileika.
Gardeníur og aðalstignin voru hans einu veikleikar. Að öðru leyti var hann mjög skynsamur.
Ungfrú Virginia E. Otis var fimmtán ára gömul stúlka, lipur og ljúf eins og dádýr og í stórum, bláum augum hennar mátti sjá prýðisgott frjálsræði.
Hún var dásamleg valkyrja. Eitt sinn þreyttu hún og Bilton lávarður keppni í smáhestareið; þau fóru tvo hringi í kringum garðinn og kom hún í mark einni og hálfri hestlengd á undan honum, rétt fyrir framan styttuna af Akkilesi, unga hertoganum af Cheshire til mikillar gleði enda bað hann hennar á staðnum og flóði í tárum þegar forráðamenn hans sendu hann til baka á heimavistina við Eton þetta sama kvöld.
Yngri bræður Virginiu voru tvíburar sem venjulega voru kallaðir „stjörnur og rákir“ eins og þjóðfáninn þeirra þar sem stanslaust var verið að hýða þá. Þetta voru indælir strákar og voru þeir, að virðulega ráðherranum undanskildum, einu sönnu repúblikanar fjölskyldunnar.
Canterville Chase er í rúmlega 10 kílómetra fjarlægð frá Ascot, næstu lestarstöð við setrið, og því hafði herra Otis pantað lítinn hestvagn og lögðu þau af stað í ökuferð sína í góðu skapi. Það var indælt veður þetta kvöld í júlímánuði og finna mátti fínlega angan af furuviði í loftinu. Öðru hvoru heyrðu þau í skógardúfu sem velti sætu röddinni sinni mikið fyrir sér, eða sáu glitta í sperrta bringuna á fasana inni í skrjáfandi runna.
Litlir íkornar pírðu augun í áttina að þeim frá beykitrjánum þegar þau fóru hjá og kanínur þutu burt í gegnum hrísinn og yfir mosavaxnar hæðirnar með hvítu dindlana sína sperrta upp í loft.
Hinsvegar, þegar þau komu að trjágöngunum við Canterville Chase, hrönnuðust dökk ský skyndilega upp og undarleg kyrrð vofði yfir, stórt ger af bláhröfnum flaug hljóðlaust hjá og áður en þau komu að húsinu höfðu nokkrir stórir regndropar þegar fallið.
Snyrtileg eldri kona tók á móti þeim. Hún stóð á tröppunum, klædd svörtu silki með hvíta svuntu og hvíta húfu á höfði. Þetta var ráðskonan, frú Umney, en frú Otis hafði samþykkt að leyfa henni að halda stöðu sinni við setrið þar sem lafði Canterville hafði óskað einlæglega eftir því.
Hún hneigði sig djúpt fyrir hverju þeirra þegar þau stigu niður úr vagninum og sagði á sérkennilega gamaldags máta: „Ég býð ykkur velkomin til Canterville Chase.“
Þau fylgdu henni í gegnum glæsilegt anddyri í Tudor-stíl og inn í bókaherbergið sem staðsett var í löngu, lágu herbergi sem panellagt var með svartri eik og við enda herbergisins var stór gluggi með steindu gleri. Þar beið þeirra te og og léttur málsverður og eftir að hafa tekið af sér yfirhafnirnar settust þau niður og litu í kringum sig á meðan frú Umney þjónaði þeim.
Skyndilega kom frú Otis auga á daufan, rauðan blett á gólfinu rétt hjá arninum og án þess að átta sig á raunverulegri merkingu hans sagði hún við frú Umney: „Ég er hrædd um að eitthvað hafi hellst hér niður.“
„Já, frú,“ svaraði gamla ráðskonan lágri röddu, „blóði var úthellt á þessum bletti.“
„En hræðilegt,“ æpti frú Otis; „ég kæri mig alls ekki um blóðbletti í neinni setustofu. Það verður að fjarlægja hann þegar í stað.“
Gamla konan brosti og svaraði með sama lága, dularfulla rómi og áður: „Þetta er blóðið úr lafði Eleanoru af Canterville sem var myrt nákvæmlega á þessum stað af eiginmanni sínum, Sir Simon af Canterville, árið 1575.
Sir Simon lifði í níu ár eftir dauða hennar og hvarf svo skyndilega við mjög dularfullar aðstæður. Líkið hefur aldrei fundist en sakbitinn andi hans reikar enn um setrið. Ferðamenn sem og aðrir hafa dáðst mikið að blettinum og það er með öllu ómögulegt að fjarlægja hann.“
„Það er bull og vitleysa,“ kallaði Washington Otis, „Meistarablettafjarlægir Pinkertons og Fyrirmyndarhreinsiefnið geta hreinsað blettinn burt á svipstundu,“
og áður en skelfingu lostin ráðskonan gat rönd við reist var hann kominn niður á hnén og byrjaður að skrúbba blettinn vandlega með einhverju sem líktist svartri förðunarvöru. Eftir örfá andartök voru engin ummerki um blettinn sjáanleg lengur.
„Ég vissi að Pinkerton myndi virka,“ tilkynnti hann hróðugur er hann leit upp á fjölskyldu sína sem var full aðdáunar en varla hafði hann sleppt orðinu þegar hræðilegur eldingarblossi lýsti upp drungalegt herbergið. Þau spruttu öll á fætur við skelfilegan þrumugnýinn sem fylgdi og frú Umney féll í yfirlið.
„En hryllilegt veðurfar!“ sagði bandaríski ráðherrann með hægð og kveikti sér í smávindli. „Ég býst við að það sé svo mikil mannmergð í gamla landinu að það sé ekki til nægilega mikið gott veður handa öllum. Ég hef alltaf verið á þeirri skoðun að eina ráðið sem stendur til boða fyrir England sé að flytja fólk úr landi.“
„Minn kæri Hiram,“ æpti frú Otis, „hvað getum við gert við konu sem fellur í yfirlið?“
„Rukkað hana jafn mikið fyrir það og fyrir að brjóta leirtau,“ svaraði ráðherrann, „það líður ekki yfir hana eftir það,“ og vissulega rankaði frú Umney við sér nokkrum andartökum síðar.
Það var hinsvegar ekki um að villast að hún var í miklu uppnámi og varaði hún herra Otis við því að vandræði gætu vofað yfir húsinu.
„Ég hef séð hluti með mínum eigin augum, herra,“ sagði hún, „sem fengju hárin til að rísa á höfði hvers kristins manns og fjöldamargar nætur hefur mér ekki komið dúr á auga vegna þeirra hræðilegu atburða sem eiga sér hér stað.“
Á hlýlegan hátt fullvissuðu herra og frú Otis hinsvegar þessa heiðarlegu sál um að þau væru ekki hrædd við drauga og eftir að hafa sárbænt guðlega forsjá um að halda verndarhendi sinni yfir nýju húsbændunum og gert ráðstafanir varðandi launahækkun, skjögraði gamla ráðskonan til herbergis síns.
<h1>II</h1>
Ofsafenginn stormurinn geisaði alla nóttina en ekkert sérstaklega eftirtektarvert átti sér stað. Þegar þau komu niður í morgunmat næsta dag uppgötvuðu þau hinsvegar að blóðbletturinn hræðilegi var kominn aftur.
„Þetta getur varla verið Fyrirmyndarhreinsiefninu að kenna,“ sagði Washington, „því ég hef látið á það reyna við allar mögulegar aðstæður. Draugurinn hlýtur að hafa verið hér að verki.“
Því næst fjarlægði hann blettinn öðru sinni en næsta morgun var bletturinn kominn aftur.
Þriðja morguninn var bletturinn kominn enn á ný þrátt fyrir að herra Otis hafi sjálfur læst bókaherberginu um kvöldið og farið upp með lykilinn.
Öll fjölskyldan var nú farin að sýna þessu máli mikinn áhuga. Herra Otis var farið að gruna að hann hafi verið of kreddufastur þegar hann hafnaði tilvist drauga, frú Otis lýsti því yfir að hún hygðist ganga í Sálarrannsóknafélagið og Washington samdi langt bréf til herramannanna Myers og Podmore varðandi varanleika glæpatengdra blóðbletta.
Þessa nótt voru allar efasemdir varðandi tilvist hins yfirnáttúrulega að eilífu þurrkaðar út.
Eftir heitan og sólríkan dag ákvað öll fjölskyldan að fara í ökuferð í aftansvalanum.
Þau sneru ekki aftur heim fyrr en klukkan níu um kvöldið og snæddu þá léttan kvöldverð.
Samræðurnar snerust ekki að neinu leyti um drauga. Vanalega eru móttækileiki og eftirvænting frumskilyrði fyrir því að verða vitni að dulrænum fyrirbærum en þau skilyrði voru ekki til staðar í þessu tilviki.
Síðar frétti ég frá herra Otis að umræðuefni kvöldsins hafi einungis snúist um það sem eðlilegt er fyrir siðfágaða Bandaríkjamenn af heldri stétt að ræða, svo sem gríðarlega leikræna yfirburði frú Fanny Davenport yfir Söru Bernhardt; hversu erfitt væri að verða sér úti um grænt korn, kökur úr bókhveiti og þurrkaða maískjarna, jafnvel á hinum bestu ensku heimilum; mikilvægi Boston í þróun heimssálarinnar; kostina við farangursmiðakerfið á lestarferðalögum; og hversu hljómfagur New York hreimurinn er í samanburði við London drafandann.
Ekki var minnst einu orði á hið yfirnáttúrulega né heldur vísað til Sir Simons af Canterville að neinu leyti. Klukkan ellefu tók fjölskyldan á sig náðir og hálftíma síðar var búið að slökkva öll ljós í húsinu.
Einhverju síðar vaknaði herra Otis við forvitnilegan hávaða sem kom frá ganginum fyrir utan herbergið hans. Það var sem glamraði í járni og hljóðið virtist færast stöðugt nær.
Hann fór samstundis á fætur, kveikti á eldspýtu og leit á klukkuna sem var nákvæmlega eitt að nóttu.
Hann var alveg rólegur og athugaði púlsinn sem sýndi engin merki um sótthita. Furðulegt hljóðið hélt áfram og því fylgdi mjög greinilegt fótatak. Hann fór í inniskóna sína, tók lítið aflangt lyfjaglas úr koffortinu sínu og opnaði dyrnar.
Rétt fyrir framan hann í daufu tunglsljósinu stóð gamall maður, hræðilegur ásýndum. Augu hans voru sem rauðglóandi kol, axlasíðir liðir hársins voru gráir og mattir, fornfáleg föt hans voru skítug og rifin og þungir hlekkir og ryðgaðir fjötrar héngu á úlnliðum hans og ökklum.
„Minn kæri herra,“ sagði herra Otis, „ég verð að krefjast þess að þú smyrjir þessar keðjur og því færi ég þér litla flösku af Sólarupprásarsmurningunni frá Tammany. Sagnir herma að fullkominn árangur náist eftir aðeins eitt skipti og lesa má marga vitnisburði þess efnis á umbúðunum, meðal annars frá mörgum af frægustu guðsmönnum heimalands okkar. Ég skal skilja smurninguna eftir handa þér hérna við hliðina á kertunum við herbergið og mun gjarnan útvega þér meira, skyldir þú þarfnast þess.“
Að svo mæltu lagði bandaríski ráðherrann flöskuna frá sér á marmaraborð, lokaði dyrunum og lagðist til hvílu.
Eitt augnablik stóð Canterville draugurinn hreyfingarlaus af eðlilegri vandlætingu, því næst slengdi hann flöskunni með krafti niður á bónað gólfið og á meðan hann þaut eftir ganginum gaf hann frá sér djúpar stunur og skelfilegt grænt ljós glóði af honum.
En um leið og hann var kominn upp eikarstigann var hurð hrundið upp, tvær litlar hvítklæddar verur birtust og stór koddi þaut rétt framhjá höfði hans!
Hann mátti greinilega engan tíma missa og því nýtti hann sér í skyndi fjórðu víddina sem flóttaleið, hvarf í gegnum veggklæðninguna og þögn ríkti í húsinu á ný.
Þegar hann var kominn inn í lítið leyniherbergi í vinstri álmunni, hallaði hann sér upp að tunglsgeisla til þess að kasta mæðinni og reyndi að átta sig á því í hvaða stöðu hann væri kominn.
Aldrei á sínum afburðasnjalla, samfellda, þrjúhundruð ára ferli hafði hann verið jafn frámunalega móðgaður.
Hann hugsaði til ekkju hertogans sem hann hræddi nærri líftóruna úr þegar hún stóð við spegilinn, skreytt blúndum og demöntum; um þjónustustúlkurnar fjórar sem fengu móðursýkiskast eingöngu vegna þess að hann glotti við þeim í gegnum gluggatjöld í einu af gestaherbergjunum; um það þegar hann slökkti á kerti sóknarprestsins er presturinn var að koma frá bókaherberginu síðla kvölds og hafði presturinn æ síðan verið undir umsjón Sir William Gull sem fullkomið dæmi um píslarvott taugasjúkdóma; og þegar frúin af Tremouillac vaknaði snemma einn morguninn og sá beinagrind sitja í hægindastól við arineldinn að lesa dagbókina hennar, var rúmföst næstu sex vikurnar með heilahimnubólgu og þegar hún jafnaði sig sættist hún við kirkjuna og sleit sambandi sínu við alræmda efasemdamanninn Monsieur de Voltaire.
Hann minntist kvöldsins skelfilega þegar illkvittni lávarðurinn af Canterville fannst í herbergi sínu, við það að kafna á tígulgosa sem var kominn hálfa leið niður í kokið á honum og játaði, rétt áður en hann dó, að hafa svikið 50 þúsund pund af Charles James Fox í Crockfordsklúbbnum með þessu sama spili og sór og sárt við lagði að draugurinn hafi neytt sig til þess að gleypa það.
Öll hans helstu afrek rifjuðust upp fyrir honum, allt frá brytanum sem skaut sjálfan sig í búrinu vegna þess að hann sá græna hönd banka á gluggarúðuna, að hinni fögru lafði Stutfield sem neyddist til að ganga með svart flauelsband um hálsinn til þess að fela varanlegt handarfar sem hafði brennt sig á hvíta húðina og að lokum drekkti hún sér í vatnakarfatjörninni við endann á King’s Walk.
Eins og sönnum listamanni sæmir fór hann yfir rómuðustu gjörninga sína af ákafri sjálfsdýrkun og brosti beiskt með sjálfum sér yfir því þegar hann kom síðast fram sem „Ruben hinn rauði, eða kyrkta barnið,“ yfir frumraun sinni sem „Gibeon hinn horaði, blóðsugan frá Bexley Moor“ og yfir fjaðrafokinu sem hann olli eitt indælt júníkvöld með því einu að spila keilu með sínum eigin beinum á tennisvellinum.
Og eftir allt þetta komu á staðinn einhverjir fyrirlitlegir, nýtískulegir Bandaríkjamenn og buðu honum Sólarupprásarsmurningu og hentu koddum að höfði hans! Það var óbærilegt með öllu. Þar að auki hafði enginn draugur í sögunni nokkurn tímann þurft að sætta sig við slíka framkomu.
Hann afréð því að ná fram hefndum og var í þungum þönkum það sem eftir lifði nætur.
<h1>III</h1>
Yfir morgunverðarborðinu næsta morgun eyddi Otis fjölskyldan þó nokkrum tíma í að ræða drauginn. Bandaríski ráðherrann var skiljanlega nokkuð gramur yfir því hvernig gjöfinni hans hafði verið tekið.
„Ég hef enga löngun til að gera draugnum neitt líkamlegt mein,“ sagði hann, „og ég verð að taka það fram að miðað við hversu lengi hann hefur dvalið í húsinu finnst mér það mikil vanvirðing að henda koddum í hann“ — mjög réttmæt athugasemd sem olli því, er mér miður að segja, að tvíburarnir sprungu úr hlátri.
„Á hinn bóginn,“ hélt hann áfram, „ef hann neitar í raun og veru að nota Sólarupprásarsmyrslið þá verðum við að taka hlekkina af honum. Það verður allsendis ómögulegt að sofa með slíkan hávaða fyrir utan svefnherbergin.“
Þau urðu hinsvegar ekki fyrir neinu ónæði það sem eftir lifði vikunnar og það eina sem vakti einhverja athygli var stöðug endurnýjun blóðblettsins á gólfi bókaherbergisins.
Það var vissulega mjög skrítið þar sem herra Otis læsti alltaf hurðinni á kvöldin og gluggarnir voru vandlega lokaðir.
Einnig var töluvert skeggrætt um kameljónseiginleika blettsins. Suma morgna var litur blettsins með daufum, rauðum blæ (líkum litarhafti indíána), aðra daga var hann eldrauður eða djúpfjólublár og eitt sinn, þegar fjölskyldan kom niður til þess að biðja bænir sínar í samræmi við einfalda helgisiði Frjálsu bandarísku endurbættu biskupa-kirkjunnar, var bletturinn skærsmaragðsgrænn.
Þessi síbreytileiki skemmti mannskapnum að sjálfsögðu mjög mikið og gaf oft tilefni til veðmála á kvöldin. Sú eina sem ekki tók þátt í glensinu var Virginia litla sem af einhverjum óútskýranlegum ástæðum var talsvert miður sín yfir blóðblettinum og morguninn sem hann var smaragðsgrænn brast hún nánast í grát.
Draugurinn birtist í annað sinnið á sunnudagskvöldi. Stuttu eftir að þau höfðu tekið á sig náðir hrukku þau skyndilega í kút vegna ógurlegs glamurs á ganginum.
Þau flýttu sér niður stigann og fundu þar stóran, gamlan brynklæðnað sem dottið hafði af palli sínum niður á steingólfið en Canterville draugurinn sat í stól með háu baki, nuddaði á sér hnén og þjáðist greinilega mikið.
Tvíburarnir, sem höfðu baunabyssur sínar meðferðis, skutu þegar í stað tveimur skotum á hann með nákvæmni sem aðeins er hægt að öðlast með mikilli æfingu á skriftarkennara, og samtímis miðaði bandaríski ráðherrann byssunni sinni á hann og skipaði honum, samkvæmt siðareglum Kaliforníu, að fara upp með hendur!
Draugurinn brást við með trylltu reiðiöskri, geystist því næst í gegnum þau eins og mistur, slökkti í leiðinni á kertinu sem Washington Otis hélt á og skildi fjölskylduna eftir í niðamyrkri.
Þegar hann var kominn upp stigann náði hann að jafna sig og ákvað svo að láta rómaða, djöfullega hláturinn sinn dynja um húsið því það hafði, að hans mati, komið honum oftar en einu sinni að góðum notum.
Hláturinn var sagður hafa valdið því að hárkolla Raker lávarðs hafi gránað á einni nóttu og vissulega höfðu þrjár af þernum lafði Canterville hætt störfum áður en mánuðurinn þeirra var liðinn.
Með það í huga hló hann sínum hræðilegasta hlátri þar til söng í gamla, kúpta þakinu en varla hafði skelfilegt bergmálið fjarað út þegar dyr opnuðust og frú Otis kom út í ljósbláum morgunsloppi.
„Ég er hrædd um að þú sért langt frá því að vera við góða heilsu,“ sagði hún, „og því færi ég þér flösku af mixtúru Dobells læknis. Ef þú hrjáist af meltingartruflunum þá mun þetta meðal reynast þér með afbrigðum vel.“
Bálreiður draugurinn hvessti augun á hana og hóf strax að búa sig undir það að breyta sér í stóran, svartan hund, afrek sem hann var réttilega nafntogaður fyrir, auk þess sem heimilislæknir fjölskyldunnar hafði alltaf sagt þennan gjörning vera ástæðuna fyrir varanlegum fávitaskap föðurbróður Canterville lávarðs, hins háttvirta Thomas Horton.
Hann hikaði hinsvegar við að framkvæma hrottaleg áform sín þegar ómur af fótataki færðist nær og sættist á það í staðinn að gera sig ögn sjálflýsandi og hvarf síðan með djúpri kirkjugarðsstunu einmitt þegar tvíburarnir voru komnir upp að honum.
Þegar hann var kominn í herbergið sitt brotnaði hann algjörlega niður og komst í ofsafengið uppnám.
Eðlilega gramdist honum dónaskapur tvíburanna og gróf efnishyggja frú Otis mjög mikið en það sem angraði hann mest af öllu var að hann hafði ekki náð að klæðast hringabrynjunni.
Hann hafði vonast til að það myndi vekja spennu, jafnvel á meðal nútímalegra Bandaríkjamanna, að sjá brynklædda vofu þó ekki væri nema af virðingu fyrir þjóðskáldinu þeirra Longfellow en þokkafull og áhrifarík ljóðlist hans hafði stytt honum marga stundina á meðan Canterville fjölskyldan brá sér af bæ. Þar að auki voru þetta brynklæðin hans.
Hann hafði átt mikilli velgengi að fagna þegar hann klæddist þeim á Kenilworth mótinu og var hrósað í hástert fyrir þau af ekki ómerkari manneskju en jómfrúardrottningunni sjálfri.
Eigi að síður bar þyngd risastóru brjóstplötunnar og stálhjálmsins hann ofurliði þegar hann setti klæðin á sig og því féll hann harkalega á steingólfið og við það hruflaði hann illa á sér bæði hnén og marðist á hnúum hægri handar.
Næstu daga á eftir var hann þungt haldinn og sté varla út fyrir dyr herbergis síns nema til að halda blóðblettinum í góðu horfi.
En með því að sinna sjálfum sér mjög vel náði hann góðum bata og einsetti sér að freista þess þriðja sinni að hræða bandaríska ráðherrann og fjölskyldu hans.
Hann valdi að birtast aftur föstudaginn 17. ágúst, eyddi meginpartinum af þeim degi í að fara yfir fataskápinn sinn og ákvað að lokum að velja stóran, slútandi hatt með rauðri fjöður, líkklæði með blúndum við úlnliði og háls og ryðgaðan rýting.
Þegar kvöldaði, skall á ofsafengið slagviðri og var vindurinn svo sterkur að skrölti og glamraði í öllum gluggum og hurðum gamla hússins. Það var einmitt svona veður sem honum líkaði best. Það sem hann hafði skipulagt var eftirfarandi.
Hann ætlaði sér að laumast inn á herbergi Washingtons Otis, koma sér fyrir við fótagaflinn, gefa frá sér þvaðursleg hljóð og stinga sig þrisvar sinnum á háls á meðan róleg tónlist hljómaði.
Honum var sérstaklega í nöp við Washington þar sem hann vissi vel að það var hann sem lagði það í vana sinn að fjarlægja fræga Canterville blóðblettinn með Fyrirmyndarhreinsiefni Pinkertons.
Eftir að hafa lækkað rostann í þessum ófyrirleitna og fífldjarfa unglingi og skilið hann eftir auman og skjálfandi af hræðslu ætlaði hann að halda yfir í herbergi bandaríska ráðherrans og eiginkonu hans, leggja þvala hönd á enni frú Otis og hvæsa á meðan hræðilegum leyndarmálum grafhýsanna í eyra eiginmanns hennar.
Hann hafði ekki enn gert upp hug sinn varðandi Virginiu litlu. Hún hafði aldrei móðgað hann á nokkurn hátt og hún var snotur og nærgætin.
Hann myndi láta nægja að gefa frá sér nokkrar innantómar stunur innan úr fataskápnum hennar en ef það raskaði ekki ró hennar ætlaði hann að þreifa á rúmábreiðunni með skjálfandi, rykkjóttum fingrum.
Hann var hinsvegar staðráðinn í að veita tvíburunum ærlega ráðningu. Hann ætlaði að sjálfsögðu að byrja á því að setjast á brjóstkassa þeirra svo þeim líði eins og að þeir séu að kafna í eigin martröð.
Næst, þar sem rúm þeirra stóðu nokkuð þétt saman, ætlaði hann að birtast sem grænt, ískalt lík og standa á milli þeirra þar til tvíburarnir væru lamaðir af ótta og kasta loks af sér líkklæðunum og afhjúpa klórhvíttaða beinagrind með einu auga sem velkist um í augntóftinni og skríða um herbergið í anda persónunnar „Daniel hinn daufi, eða sjálfsmorðsbeinagrindin“ en hann hafði oftar en einu sinni náð að vekja upp mikil viðbrögð með þeirri rullu og þótti honum hún nánast jafnast á við frægasta hlutverk hans, „Martin hinn maníski, eða grímuklædda ráðgátan.“
Klukkan hálfellefu heyrði hann að fjölskyldan hélt til náða. Hlátursrokur tvíburanna röskuðu ró hans nokkra stund. Þeir voru greinilega að skemmta sér fyrir háttinn, rétt eins og fjörugir, áhyggjulausir skóladrengir gera en klukkan korter yfir ellefu var allt orðið hljótt og þegar klukkan sló miðnætti skundaði hann af stað.
Ugla sló vængjum sínum í gluggarúðu, hrafn krunkaði frá gamla ýviðartrénu og vindurinn ráfaði stynjandi umhverfis húsið líkt og glötuð sál en Otis fjölskyldan svaf, ómeðvituð um yfirvofandi skapadóm sinn og þrátt fyrir öskrandi slagviðrið voru stöðugar hrotur bandaríska ráðherrans honum auðheyranlegar.
Hann steig pukurslega út í gegnum veggklæðninguna, illkvittið bros lék um grimmdarlegar, hrukkóttar varir hans og fölur máninn faldi andlit sitt í skýjunum er draugurinn laumaðist framhjá stóra glugganum í útskotinu sem skreyttur var himinbláu og gylltu skjaldarmerkinu sem tilheyrði honum og myrtu eiginkonunni hans.
Áfram sveif hann eins og illskeyttur skuggi og jafnvel myrkrið virtist hafa óbeit á honum þegar hann fór hjá.
Eitt augnablik fannst honum sem einhver væri að kalla og nam því staðar en það var einungis geltið í hundinum á næsta bæ svo hann hélt áfram, muldrandi einkennilegar sextándualdar formælingar og sveiflaði öðru hvoru ryðguðum rýtingnum út í miðnæturmyrkrið.
Að lokum kom hann að horninu á ganginum sem lá að herbergi Washingtons ólánsama. Hann nam staðar þar eitt augnablik, vindurinn blés löngum, gráum lokkunum um höfuð hans og ólýsanlegur hryllingurinn í líkklæðunum hlykkjaðist upp í kynlegar og afskræmdar fellingar.
Klukkan sló korter yfir og þá fannst honum rétti tíminn runninn upp. Það hlakkaði í honum en hann hafði ekki fyrr gengið fyrir hornið en hann hrökklaðist til baka með ámátlegu skelfingarveini og faldi fölt andlitið í löngum, beinaberum höndunum.
Rétt fyrir framan hann stóð hræðileg vofa, hreyfingarlaus eins og útskorið líkneski og jafn afskræmd og draumfarir vitfirrings!
Höfuð hennar var nakið og gljáandi, andlitið kringlótt, þykkt og fölt og hræðilegur hlátur virtist hafa á sársaukafullan hátt fest eilíft glott á andlit hennar.
Skarlatsrauðir ljósgeislar skinu út um augun, munnurinn var sem breiður eldbrunnur og ófrýnileg klæðin, sem líktust hans eigin, sveipuðu þessa risavöxnu veru hvítri kyrrð.
Á brjósti sínu bar veran platta með skringilegu, fornu letri. Þetta virtist vera smánarrolla, einhvers konar skrá yfir svívirðilegar syndir, einhvers konar glæpatímatal og með hægri hendi hélt hún á lofti bjúgsverði úr glitrandi stáli.
Þar sem hann hafði aldrei séð draug áður varð hann að sjálfsögðu afskaplega hræddur og eftir að hafa litið snöggvast aftur á ægilegu vofuna flúði hann til herbergis síns, hrasandi um síð líkklæðin á meðan hann þaut niður eftir ganginum og lét loks ryðgaðan rýtinginn falla ofan í reiðstígvél ráðherrans, þar sem brytinn kom auga á hann næsta morgun.
Þegar hann var kominn aftur í vistarverur sínar, þar sem hann gat verið í næði, fleygði hann sér niður á litla hálmdýnu og huldi andlit sitt undir fötunum. Eftir nokkra stund ákvað hugrakki gamli Canterville draugurinn hinsvegar að standa fast á sínu og komst að þeirri niðurstöðu að fara og tala við hinn drauginn strax í birtingu.
Um leið og morgunbirtan hóf að gylla hæðirnar fór hann aftur þangað sem hann hafði fyrst komið auga á vofuna viðbjóðslegu með það í huga að tveir draugar væru þrátt fyrir allt betri en einn og að með hjálp þessa nýja vinar gæti hann glímt við tvíburana á öruggan hátt.
Þegar hann var hinsvegar kominn á staðinn mætti honum skelfileg sýn. Eitthvað hafði greinilega komið fyrir vofuna því að ljósið úr innantómum augunum var horfið með öllu, blikandi sverðið hafði fallið úr hendi hennar og vofan stóð, að því er virtist, skáhallt upp við vegginn á þvingaðan og óþægilegan máta.
Hann skaust til og greip utan um veruna en honum til mikillar skelfingar rann höfuðið af henni og rúllaði á gólfið, búkurinn lyppaðist niður og hann stóð eftir með gegnsætt bómullarrúmhengi í fanginu og við fætur hans lágu sópur, eldhússax og innantóm næpa!
Þar sem honum var ómögulegt að skilja þessa forvitnilegu umbreytingu, þreif hann upp plattann með ofsa og í grárri morgunskímunni las hann þessi skelfilegu orð:
<b>OTIS DRAUGURUNN</b><delimiter>Hinn eyni sanni og upprunnalegi draugur.<delimiter>Varist falskanir.<delimiter>Allir aðrir eru eftirlíkingarar.
Í einni svipan rann sannleikurinn upp fyrir honum. Hann hafði verið blekktur, svikinn og gabbaður!
Í augum hans kviknaði gamli Canterville svipurinn; hann gnísti tannlausum gómunum, lyfti visnuðu höndunum hátt yfir höfuð sér og með myndrænu málfari af gamla skólanum sór hann þess eið að þegar haninn hefir galað öðru sinni færi blóðug atburðarás af stað og morð myndi ráfa hljóðlega um setrið.
Vart hafði hann lokið við að sverja þennan hryllilega eið þegar hanagal heyrðist frá rauðu skífulögðu þaki á fjarlægu býli. Draugurinn hló löngum, lágum, bitrum hlátri og beið.
Hann beið klukkustundum saman en af einhverri furðulegri ástæðu galaði haninn ekki öðru sinni. Loks, klukkan hálfátta, neyddist hann til að gefast upp á illgjörnum áætlunum sínum vegna þess að þjónustustúlkurnar voru komnar á stjá og því laumaðist hann aftur til herbergis síns í þungum þönkum, vonlítill og við það að missa sjónar á tilgangi sínum.
Hann leitaði upplýsinga í mörgum fornum riddarabókum, sem hann hafði einmitt mikið dálæti á, og komst að því að í hvert sinn sem þessi eiður hans hafði verið svarinn hafi haninn galað öðru sinni.
„Megi þessi óstýriláti fugl falla í eilífa glötun,“ muldraði hann. „Þegar ég var uppi hefði ég rekið hann þvert í gegnum hálsinn með gildu spjóti mínu og látið hann gala fyrir mig, þótt það væri í dauðaslitrunum!“
Því næst lagðist hann til hvílu í þægilegri líkkistu úr blýi og dvaldi þar fram á kvöld.
<h1>IV</h1>
Daginn eftir var draugurinn mjög lúinn og máttvana. Hrikalegur æsingur síðustu fjögurra vikna var farinn að taka sinn toll.
Hann var orðinn ein taugahrúga og honum dauðbrá við hvert minnsta hljóð. Hann hélt sig inni í herbergi sínu í fimm daga og ákvað loks að gefast upp á að viðhalda blóðblettinum á gólfi bókaherbergisins.
Ef Otis fjölskyldan vildi ekki hafa hann þá átti hún það greinilega ekki skilið. Þetta fólk lifði augljóslega á mjög lágu, efnishyggjulegu tilverustigi og var með öllu ófært um að meta táknrænt gildi skynrænna fyrirbæra.
Spurningin um draugasýnir og þróun birtingarmynda annars tilverustigs var að sjálfsögðu allt annað mál sem hann hafði ekki beint stjórn á.
Það var heilög skylda hans að birtast á ganginum einu sinni í viku og þvaðra eitthvað úr stóra glugganum í útskotinu fyrsta og þriðja miðvikudag hvers mánaðar og hann sá ekki fram á að geta á heiðvirðan hátt sloppið frá þeim skyldum sínum.
Hann hafði vissulega hagað sér ákaflega illa í sínu lífi en aftur á móti var hann mjög svo samviskusamur varðandi allt sem tengdist yfirnáttúrulegum fyrirbrigðum.
Næstu þrjá laugardaga fór hann þess vegna um gangana á milli klukkan tólf og þrjú að nóttu til eins og venjulega en varaðist það sem mest hann mátti að sjást eða að láta heyra í sér.
Hann fór úr stígvélunum sínum, steig eins létt og hann gat á gömlu, maðkétnu gólffjalirnar, klæddist stórri svartri flauelsskikkju og gætti þess að smyrja keðjurnar sínar með Sólarupprásarsmurningunni.
Ég verð að viðurkenna að honum þótti það mjög erfið ákvörðun að temja sér síðasttalda úrræðið.
Þrátt fyrir það læddist hann inn í svefnherbergi herra Otis eitt kvöldið þegar fjölskyldan sat að snæðingi og tók flöskuna.
Í fyrstu þótti honum þetta ögn niðurlægjandi en varð síðar nógu skynsamur til að viðurkenna að þessi uppfinning hefði nokkuð til síns ágætis og þjónaði tilgangi sínum að vissu leyti.
En þrátt fyrir allt þetta var hann ekki látinn óáreittur.
Sí og æ hrasaði hann í myrkrinu um snæri sem strengt hafði verið þvert yfir ganginn og eitt sinnið, er hann var klæddur fyrir hlutverkið „Isaac hinn svarti, eða veiðimaður Hogley-skóga,“ hlaut hann mjög slæma byltu eftir að hafa stigið í smjör-rennibraut sem tvíburarnir höfðu útbúið frá vefnaðarherberginu niður að efsta hluta eikarstigans.
Þessi síðasta móðgun reitti hann svo til reiði að hann einsetti sér að gera lokatilraun til þess að leggja áherslu á virðingar- og samfélagsstöðu sína með því að heimsækja ungu, ósvífnu Eton-skóladrengina næsta kvöld í gervi frægu persónunnar hans „Rupert hinn gálausi, eða hauslausi jarlinn.“
Sjötíu ár voru liðin síðan hann birtist síðast í þessu gervi en það var þegar lafði Barbara Modish varð svo skelkuð við þessa sýn að hún sleit fyrirvaralaust trúlofun sinni við afa núverandi Canterville lávarðs, strauk til Gretna Green með hinum myndarlega Jack Castleton og lýsti því yfir að ekkert í heiminum gæti fengið hana til að giftast inn í fjölskyldu sem leyfði svona hræðilegri vofu að ganga um veröndina í ljósaskiptunum.
Aumingja Jack var síðar skotinn í einvígi við Canterville lávarð á Wandsworth Common og lafði Barbara dó úr ástarsorg í Tunbridge Wells áður en árið var úti, þannig að þessi gjörningur heppnaðist vel í alla staði.
Það var afskaplega vandasamt að útbúa „sminkið“ fyrir þetta gervi, ef mér leyfist að nota svo tilgerðarlegt leiklistarhugtak í tengslum við eina mestu ráðgátu hins yfirnáttúrlega, eða heimsins ofar hinu náttúrulega eins og það myndi útleggjast á vísindalegan máta, og það tók hann fullar þrjár stundir að gera sig kláran.
Loks var allt tilbúið og hann var mjög ánægður með útkomuna.
Stóru leðurreiðstígvélin voru örlítið of stór á hann og hann fann aðeins aðra af hestaskammbyssunum sínum en á heildina litið var hann nokkuð sáttur og klukkan korter yfir eitt sveif hann út í gegnum veggklæðninguna og læddist út ganginn.
Þegar hann kom að herbergi tvíburanna, sem ég ætti að nefna að kallað var bláa svefnherbergið vegna bláu rúmhengjanna, sá hann að örlítil rifa var á dyragættinni.
Draugurinn vildi gera inngöngu sína sem áhrifaríkasta og hratt því hurðinni upp á gátt en fékk þá stóra fötu af vatni beint yfir sig þannig að hann rennblotnaði og fatan lenti næstum því á vinstri öxl hans. Á sömu stundu heyrði hann niðurbældan hlátur sem barst frá fjögurra stólpa rúminu.
Taugaáfallið sem hann varð fyrir var svo mikið að hann flúði eins hratt og hann gat aftur til herbergis síns og næsta dag lá hann fyrir með svæsið kvef.
Það eina sem gat með einhverju móti huggað hann í þessu máli var sú staðreynd að hann hafði ekki tekið höfuðið sitt með sér því hefði hann gert það hefðu afleiðingarnar getað orðið mjög alvarlegar.
Hann gaf nú upp alla von um að geta nokkurn tímann hrætt þessa óhefluðu, bandarísku fjölskyldu og lét sér nægja að læðast um gangana í mjúkbotna inniskóm með þykkan rauðan trefil um hálsinn til að verja sig gegn dragsúg, vopnaður gamaldags handbyssu ef tvíburarnir skyldu ráðast á hann.
Kornið sem fyllti mælinn kom þann 19. september.
Hann hafði farið niður í stóra anddyrið, fullviss um að þar yrði hann látinn í friði, og skemmti sér við að hæðast að stóru ljósmyndunum af bandaríska ráðherranum og frú sem teknar höfðu verið af vinsæla, bandaríska ljósmyndaranum Saroni og höfðu nú komið í stað myndanna af Canterville fjölskyldunni.
Hann var klæddur í einföld en snyrtileg síð líkklæði sem útötuð voru kirkjugarðsmold, hafði fest á sér kjálkann með gulum léreftsbút og hélt á lítilli lukt og grafaraskóflu.
Hann var í rauninni klæddur sem persónan „Jonas hinn grafarlausi, eða líkþjófurinn frá Chertsey Barn,“ sem var einmitt ein af markverðustu túlkunum hans og nokkuð sem Canterville fjölskyldan ætti ekki að geta gleymt auðveldlega þar sem hún hafði að geyma raunverulegan uppruna deilnanna við nágranna þeirra, Rufford lávarð.
Klukkan var um fjórðung gengin í þrjú að nóttu til og svo framarlega sem hann vissi var enginn á ferli.
Hinsvegar, þar sem hann rölti í átt að bókaherberginu til að athuga hvort einhver snefill væri eftir af blóðblettinum, stukku skyndilega tvær verur út úr myrku horni, veifuðu handleggjunum villt og galið yfir höfðum sér og öskruðu „BÖÖÖ!“ í eyra hans.
Mikil skelfing greip hann sem var mjög eðlilegt miðað við þessar kringumstæður og æddi hann því í átt að stiganum en þar beið Washington Otis hans með stóra garðslöngu. Hann var króaður af, umkringdur óvinum á alla kanta og brá því á það ráð að láta sig hverfa inn í stóru eldstóna, sem var sem betur fer fyrir hann ekki í notkun þá stundina, og neyddist til að koma sér til baka í gegnum pípurnar og reykháfana. Þegar hann kom til herbergis síns var hann í hræðilegu ásigkomulagi, skítugur, ringlaður og örvæntingarfullur.
Eftir þetta sást hann aldrei aftur í leiðangri að nóttu til. Tvíburarnir biðu nokkrum sinnum eftir honum í leyni og stráðu hnetuskurn á gangana á hverri nóttu, foreldrum þeirra og þjónustufólki til mikils ama, en án árangurs.
Það var greinilegt að tilfinningar hans voru svo djúpu sári særðar að hann myndi ekki birtast aftur.
Herra Otis hélt því áfram sinni framúrskarandi vinnu við að skrifa sögu demókrataflokksins en það verkefni hafði nú þegar verið í smíðum hjá honum í nokkur ár; frú Otis stóð fyrir dásamlegri sjávarréttanestisferð sem vakti undrun hjá öllum í héraðinu; drengirnir hófu að stunda ýmiss konar bandarískar þjóðaríþróttir eins og háfleik og spilaleikina jóker og póker; og Virginia reið um lóðina á smáhesti sínum ásamt hertoganum af Chesire sem hafði ákveðið að eyða síðustu vikum sumarleyfis síns við Canterville Chase.
Almennt var gengið út frá því að draugurinn hefði látið sig hverfa og herra Otis skrifaði meira að segja Canterville lávarði bréf þess efnis og í svari sínu lýsti lávarðurinn yfir mikilli ánægju yfir fréttunum og óskaði mektarkonu ráðherrans innilega til hamingju.
Otis fjölskyldan hafði hinsvegar látið blekkjast því draugurinn var enn í húsinu og þrátt fyrir að vera nærri því orðinn örkumla var hann langt í frá tilbúinn til að láta kyrrt liggja, sérstaklega þar sem hann hafði frétt að hertoginn ungi af Cheshire væri á meðal gesta en afabróðir hertogans, Francis Stilton lávarður, hafði eitt sinn veðjað hundrað gíneum á móti Carbury ofursta um að hann gæti spilað teningaspil við Canterville drauginn og fannst næsta morgun á gólfinu í spilaherberginu þar sem hann lá svo stjarfur og hjálparvana að jafnvel þótt hann hafi náð háum aldri gat hann aldrei framar sagt neitt annað en „sexupar“.
Sagan var fólki vel kunn á þessum tíma þó að hún hafi verið þögguð niður af fremsta megni í virðingarskyni við tilfinningar fjölskyldnanna tveggja; og heildarfrásögn af öllum kringumstæðum tengdum þessum atburði er að finna í þriðja bindi af Endurminningum um ríkisstjórann og vini hans sem Tattle lávarður tók saman.
Draugurinn var því að sjálfsögðu mjög óþreyjufullur að sýna fram á að hann gæti ennþá haft áhrif á Stilton-ættina sem vissulega voru fjarskyldir ættingjar hans þar sem hann og frænka hans, sem var önnur eiginkona Sieur de Bulkeley, voru systkinabörn en eins og allir vita eru hertogarnir af Cheshire komnir af aðalsmanninum af Bulkeley í beinan legg.
Því gerði hann ráðstafanir til þess að birtast litla elskhuga Virginiu í sínu fræga gervi „Vampírumunkurinn, eða blóðlausi Benediktusarmunkurinn,“ en túlkun hans var svo hryllileg að þegar gamla lafði Startup sá hana, sem hún gerði eitt örlagaríkt gamlárskvöld árið 1764, gaf hún frá sér svo nístandi öskur að það endaði með því að hún fékk ofsafengið heilablóðfall og dó innan þriggja daga, eftir að hafa gert Canterville fjölskylduna arflausa þó þau væru hennar nánustu ættingjar og lét allt sitt fé renna til lyfsalans síns í London.
Á ögurstundu var það hinsvegar óttinn við tvíburana sem kom í veg fyrir að hann yfirgæfi herbergi sitt og svaf því hertoginn litli rólegur undir stóra, fiðraða rúmtjaldinu í konunglega svefnherberginu og dreymdi Virginiu.
<h1>V</h1>
Nokkrum dögum síðar fóru Virginia og hrokkinhærði riddarinn hennar í útreiðartúr um Brockley-engi en í þeirri ferð reif Virginia reiðfötin sín svo illa er hún reið í gegnum limgerði að þegar hún sneri heim tók hún þá ákvörðun að fara inn um bakdyrnar til þess að enginn kæmi auga á hana svona útlítandi.
Þegar hún var á hlaupum framhjá vefnaðarherberginu, vildi svo til að dyrnar stóðu opnar og henni sýndist sem einhver væri þar inni og gerði ráð fyrir að það væri þerna móður sinnar sem stundum vann þarna að sínum verkefnum og ákvað því að kíkja inn og biðja hana um að gera við reiðfötin sín.
Henni til mikillar furðu reyndist þetta hinsvegar vera Canterville draugurinn sjálfur!
Hann sat við gluggann og horfði á fölnað gullið af gulleitum trjánum svífa um loftið og rauðu laufin dansa villtan dans niður löng trjágöngin.
Hann hvíldi höfuðið í höndum sér og allt hans fas var mjög þunglyndislegt.
Hann virtist jafnvel svo vansæll að Virginia litla, sem hafði í fyrstu ætlað sér að hlaupa í burtu og læsa sig inni í herberginu sínu, fylltist meðaumkun og einsetti sér að reyna að hugga hann.
Svo hljótt var fótatak hennar og svo djúpt var hann sokkinn í þunglyndi að hann varð hennar ekki var fyrr en hún yrti á hann.
„Ég finn svo til með þér,“ sagði hún, „en bræður mínir fara aftur í skólann á morgun og þá mun enginn angra þig, ef þú hegðar þér vel.“
„Það er út í hött að biðja mig um að hegða mér vel,“ svaraði hann og leit í undrun sinni á þessa litlu, fallegu stelpu sem hafði hætt sér til að tala við hann, „alveg fráleitt. Ég á að láta hringla í keðjunum mínum, stynja í gegnum skráargöt og ráfa um að nóttu til, ef það er það sem þú átt við. Það er eina ástæðan fyrir tilveru minni.“
„Það er alls ekki ástæðan fyrir neinni tilveru og þú veist að þú hefur hegðað þér mjög illa. Daginn sem við komum sagði frú Umney okkur að þú hefðir drepið eiginkonu þína.“
„Jah, ég játa það viljugur,“ sagði draugurinn önugur, „en það var fjölskyldumál og kemur engum öðrum við.“
„Það er mjög rangt að drepa nokkurn mann,“ sagði Virginia sem á stundum fékk á sig elskulegt og alvarlegt hreintrúaryfirbragð sem hún hefur eflaust smitast af frá einhverjum af forfeðrum sínum frá Nýja Englandi.
„Oh, ég þoli ekki ómerkilegan alvarleika þegar kemur að óljósum siðareglum! Konan mín var mjög hversdagsleg manneskja, stífaði aldrei hálskragana mína nógu vel og vissi ekkert um eldamennsku. Eitt sinn skaut ég tarf í Hogley-skógi, stórfenglegt hjartardýr, og hvernig heldur þú að hún hafi borið hann á borð?
Hvað sem því líður þá er þetta búið og gert núna en mér finnst ekki mjög fallega gert af bræðrum hennar að svelta mig til bana, þó að ég hafi myrt hana.“
„Svelta þig til bana? Ó, herra draugur, ég meina Sir Simon, ertu soltinn? Ég er með samloku í töskunni minni. Má bjóða þér hana?“
„Nei takk, ég borða aldrei neitt lengur en fallega boðið samt sem áður. Þú ert miklu indælli en hinir meðlimir andstyggilegu, dónalegu, óhefluðu, óheiðarlegu fjölskyldu þinnar.“
„Hættu nú!“ æpti Virginia og stappaði niður fæti, „það ert þú sem ert dónalegur og andstyggilegur og óheflaður og þegar kemur að óheiðarleika þá varst það þú sem stalst litunum mínum til að reyna að fríska upp á þennan fáránlega blóðblett í bókaherberginu.
Til að byrja með tókstu alla rauðu litina mína, þar á meðal þann skærrauða og þá gat ég ekki teiknað fleiri sólsetur, því næst tókstu alla smaragðsgrænu litina og þá krómgulu og að lokum átti ég ekkert eftir nema dökkfjólubláan og postulínshvítan og gat þá einungis teiknað tunglskinsmyndir sem eru alltaf þunglyndislegar á að líta og alls ekki auðveldar að lita.
Ég kjaftaði aldrei frá, þrátt fyrir að ég væri mjög gröm og þó þetta væri allt saman mjög kjánalegt, því hver hefur eiginlega heyrt um smaragðsgrænt blóð?“
„Jæja, ljúfan,“ sagði draugurinn frekar mildur á manninn, „og hvað átti ég svo sem að gera? Það er ekki einfalt mál að nálgast mennskt blóð þessa dagana og þar sem bróðir þinn átti upptökin að þessu öllu saman með Fyrirmyndarhreinsiefninu sínu þá sá ég enga ástæðu fyrir því að ég mætti ekki að fá litina þína.
Hvað viðkemur litavali þá er það alltaf spurning um smekk. Í æðum Canterville ættarinnar rennur til að mynda blátt blóð, bláasta blóðið á Englandi en ég veit að þið Kanarnir hafið engan áhuga á svona hlutum.“
„Það veist þú ekkert um og það besta sem þú gætir gert væri að flytjast úr landi til að reyna að víkka hugann. Faðir minn myndi með ánægju hjálpa þér að komast frítt í gegnum tollinn og þrátt fyrir háan skatt á vínöndum af öllum gerðum ætti ekki að vera vandamál að koma þínum anda í gegnum tollinn þar sem allir starfsmennirnir eru demókratar.
Þú myndir vafalaust slá í gegn í New York. Ég veit um fullt af fólki þar sem væri til í að borga hundrað þúsund dollara til þess að eignast afa og miklu meira en það til þess að eignast fjölskyldu-draug.“
„Ég held að mér myndi ekki líka vel við Bandaríkin.“
„Af því að þar er ekki að finna neinar rústir eða furðuverk?“ sagði Virginia háðslega.
„Engar rústir?! Engin furðuverk?!“ svaraði draugurinn. „Þið hafið sjóherinn ykkar og mannasiðina.“
„Eigðu gott kvöld, ég ætla að fara og biðja pabba að gefa tvíburunum frí frá skóla í eina viku í viðbót.“
„Gerðu það, fröken Virginia, ekki fara,“ bað hann. „Ég er svo einmana og svo óhamingju-samur og ég veit virkilega ekki hvað ég á að gera. Mig langar að fara að sofa en ég get það ekki.“
„Það er alveg út í hött! Það eina sem þú þarft að gera er að fara upp í rúm og slökkva á kertinu. Það er stundum mjög erfitt að halda sér vakandi, sérstaklega í messu, en það er ekkert erfitt við það að sofa. Jafnvel smábörn kunna það og þau stíga nú ekki í vitið.“
„Ég hef ekki sofið í þrjú hundruð ár,“ sagði hann dapur í bragði og í undrun sinni sperrti Virginia fallegu, bláu augun sín upp á gátt. „Í þrjú hundruð ár hef ég ekki sofið og ég er svo þreyttur.“
Virginia varð mjög alvarleg í bragði og smágerðar varir hennar tóku að titra líkt og rósablöð. Hún færði sig nær honum, kraup niður við hlið hans og horfði upp á gamalskorpið andlit hans.
„Aumingja, aumingja draugur,“ muldraði hún; „er þá enginn staður þar sem þú getur sofið?“
„Langt handan furuskógarins,“ svaraði hann lágum, dreymandi rómi, „þar er lítill garður. Þar vex grasið þétt og hátt, þar eru stóru, hvítu stjörnur óðjurtarinnar, þar syngur nætur-galinn alla nóttina.
Alla nóttina syngur hann og kaldur, kristaltær máninn horfir niður á ýviðartréð sem breiðir risastóra arma sína út yfir alla þá sem sofa.“
Augu Virginiu fylltust af tárum og hún fól andlit sitt í höndum sér.
„Þú meinar garður dauðans,“ hvíslaði hún.
„Já, dauðinn. Dauðinn hlýtur að vera svo fallegur. Að liggja í mjúkri moldinni með blaktandi grasið fyrir ofan höfuðið og hlusta á þögnina. Að eiga hvorki gærdag né morgundag. Að gleyma tímanum, að fyrirgefa lífinu, að öðlast frið.
Þú getur hjálpað mér. Þú getur opnað hliðið að húsi dauðans því að ástin fylgir þér ávallt og ástin er sterkari en dauðinn.“
Virginia titraði, kaldur hrollur fór um hana og í augnablik ríkti þögnin ein. Virginiu fannst sem væri hún stödd í hræðilegum draumi.
Draugurinn tók aftur til máls og rödd hans hljómaði eins og andvarp í vindi.
„Hefur þú einhvern tímann lesið gamla spádóminn á glugganum í bókaherberginu?“
„Já, oft,“ kjökraði litla stúlkan og leit upp, „ég þekki hann mjög vel.
Hann er skrifaður með sérstöku, svörtu letri sem er erfitt að lesa. Hann er einungis sex línur:
Þegar björt og brosmild mær<delimiter>bæn frá syndavörum fær,<delimiter>þegar auðnin ávöxt ber<delimiter>og ungbarn tárin gefur þér,<delimiter>kyrrð mun komast húsið á<delimiter>og Canterville mun friði ná.<delimiter>
En ég veit ekki hvað hann þýðir.“
„Hann þýðir,“ sagði hann dapur í bragði, „að þú verður að fella tár vegna synda minna, því að ég hef engin tár til að gráta, og biðja með mér fyrir sálu minni, því að ég hef enga trú, og svo, ef þú hefur lifað kærleiksríku lífi og alltaf verið góð og blíð, mun engill dauðans miskunna sig yfir mig.
Þú munt sjá hræðilegar skuggaverur í myrkrinu og syndsamlegar raddir munu hvísla í eyru þér en þær munu ekki skaða þig því að hin illu öfl helvítis eru máttvana gagnvart hreinleika lítils barns.“
Virginia svaraði ekki og draugurinn néri saman höndunum í örvæntingu sinni og horfði niður á gullinn kollinn á henni. Skyndilega stóð hún upp, náföl í framan og með furðulegan glampa í augunum.
„Ég er ekki hrædd,“ sagði hún staðföst, „og ég mun biðja engilinn að miskunna sig yfir þig.“
Hann reis upp og gaf frá sér örlítið gleðióp, tók í hönd hennar, hneigði sig með gamaldags þokka og kyssti hana. 
Fingur hans voru ískaldir og það sveið undan vörum hans en Virginia hikaði ekki er hann leiddi hana yfir rökkvað herbergið.
Litlir veiðimenn voru saumaðir út í grænt veggteppið.
Þeir blésu í skúfskreytt horn sín, veifuðu örlitlu höndunum sínum í aðvörunarskyni og kölluðu
„snúðu við Virginia litla, snúðu við!“ en draugurinn greip fastar um hönd hennar og hún lokaði augunum svo hún sæi þá ekki.
Hræðileg dýr með eðluhala og stórar glyrnur gjóuðu á hana augum frá útskorinni arinhillunni og muldruðu „Varaðu þig Virginia litla, varaðu þig! Annars gætir þú horfið að eilífu,“ en draugurinn sveif áfram hraðar en áður og Virginia hlustaði ekki.
Þegar þau voru komin þvert yfir herbergið, stoppaði hann og muldraði nokkur orð sem hún fékk ekki skilið.
Hún opnaði augun og sá að veggurinn fyrir framan þau dofnaði smám saman og hvarf eins og mistur og stór, svartur hellir birtist henni.
Nístingskaldur gustur kom á móti þeim og hún fann að eitthvað togaði í kjólinn hennar.
„Komdu fljótt,“ kallaði draugurinn, „annars verður það of seint,“ og á svipstundu lokaðist vegg-klæðningin fyrir aftan þau og vefnaðarherbergið varð aftur tómt.
<h1>VI</h1>
Um tíu mínútum síðar var síðdegiste borið á borð en þegar bjallan hringdi og Virginia kom ekki niður sendi frú Otis þjón upp til að gá að henni. Stuttu síðar kom hann til baka og sagðist ekki finna Virginiu neins staðar.
Þar sem hún var vön að fara út í garð síðdegis að tína blóm fyrir kvöldverðarborðið þá var frú Otis ekki brugðið í fyrstu en þegar klukkan sló sex og Virginia hafði ekki enn látið sjá sig komst hún í mikið uppnám og sendi strákana út að leita að henni á meðan hún og herra Otis leituðu í öllum herbergjum hússins.
Klukkan hálfsjö komu strákarnir til baka og sögðust ekki hafa fundið nein ummerki um systur sína.
Þau voru öll orðin mjög óróleg og vissu ekki hvað þau ættu næst til bragðs að taka þegar herra Otis mundi skyndilega að nokkrum dögum áður hafði hann veitt hópi sígauna leyfi til þess að tjalda á landareign sinni.
Herra Otis vissi að hópurinn væri við Blackfell Hollow og lagði því strax af stað ásamt elsta syni sínum og tveimur vinnumönnum.
Litli hertoginn af Cheshire, sem var gjörsamlega hamstola af áhyggjum, grátbað um að fá að fara með líka en herra Otis vildi ekki gefa leyfi sitt fyrir því þar sem hann var hræddur um að það gæti komið til átaka.
Þegar þeir voru hinsvegar komnir á áfangastað kom í ljós að sígaunarnir voru farnir og það var greinilegt að brottför þeirra hafði borið brátt að þar sem varðeldurinn logaði ennþá og eitthvað af leirtaui lá í grasinu.
Eftir að hafa sent Washington og vinnumennina tvo af stað til að grandskoða svæðið, dreif herra Otis sig heim til að senda öllum lögregluvarðstjórum sýslunnar símskeyti þess efnis að leita þurfi að lítilli stúlku sem rænt hafi verið af flökkurum eða sígaunum.
Því næst fyrirskipaði herra Otis að láta færa sér reiðskjóta sinn og eftir að hafa krafist þess að eiginkona hans og drengirnir þrír settust að snæðingi, reið hann ásamt hestasveini af stað niður veginn til Ascot.
Varla hafði hann þó riðið nema örfáa kílómetra þegar hann heyrði að einhver var á stökki fyrir aftan sig, leit aftur og sá hertogann litla, rjóðan og hattlausan, nálgast á smáhesti sínum.
„Mér þykir þetta mjög leitt herra Otis,“ stundi drengurinn upp, „en ég get ekki borðað kvöldmat á meðan Virginia er ófundin.
Vertu nú ekki reiður við mig. Ef þú hefðir leyft okkur að trúlofast á síðasta ári þá hefði þetta klandur ekki átt sér stað. Þú sendir mig ekki til baka, er það nokkuð? Ég get ekki farið! Ég mun ekki fara!“
Ráðherrann gat ekki annað en brosað við þessum unga og myndarlega iðjuleysingja og var nokkuð snortinn yfir hollustu hans við Virginiu svo hann teygði sig niður af hesti sínum, klappaði hertoganum vingjarnlega á axlirnar og sagði, „Jæja Cecil, ef þú vilt ekki snúa til baka þá býst ég við að þú verðir að koma með mér en þá verð ég að útvega þér hatt þegar við komum til Ascot.“
„Æ, til fjárans með hattinn! Ég vil Virginiu!“ hrópaði litli hertoginn hlæjandi og þeir riðu áfram í átt að lestarstöðinni.
Þar spurði herra Otis stöðvarstjórann hvort sést hefði til einhverrar á lestarpöllunum sem svipaði til Virginiu en svo var ekki.
Stöðvarstjórinn sendi hinsvegar símskeyti á allar hinar lestarstöðvarnar og fullvissaði herra Otis um að vel yrði fylgst með ferðum hennar og eftir að hafa keypt hatt handa litla hertoganum hjá línsala sem var við það að loka búð sinni, reið herra Otis til Bexley, þorps sem var í um sex kílómetra fjarlægð en hann hafði frétt að sígaunar legðu oft leið sína þangað vegna þess að stórt almenningssvæði er þar nálægt.
Þegar þangað var komið ræstu þeir út lögregluþjón en fengu engar upplýsingar upp úr honum og eftir að hafa riðið um allan almenningsgarðinn sneru þeir hestum sínum við og komu dauðþreyttir og nærri niðurbrotnir aftur á setrið um klukkan ellefu um kvöldið.
Washington og tvíburarnir biðu þeirra við hliðvarðarskýlið með luktir, þar sem mjög dimmt var í trjágöngunum.
Hvorki tangur né tetur hafði fundist af Virginiu.
Sígaunarnir náðust á Brockley-engi en Virginia var ekki á meðal þeirra. Sögðust þeir hafa yfirgefið fyrri dvalarstað sinn í flýti vegna þess að þeir voru búnir að gleyma hvaða dag markaðshátíðin í Chorton væri haldin og drifu sig því af stað í snatri af ótta við að vera orðnir of seinir.
Það hafði satt að segja fengið mikið á þá að heyra af hvarfi Virginiu þar sem þeir voru mjög þakklátir herra Otis fyrir að hafa leyft þeim að tjalda á landareign sinni og urðu því fjórir þeirra eftir til þess að hjálpa til við leitina.
Búið var að slæða vatnakarfatjörnina og fínkemba allt setrið en án árangurs.
Það var ljóst að Virginia kæmi ekki í leitirnar þessa nóttina og herra Otis og drengirnir voru því fullir örvæntingar þegar þeir gengu upp að húsinu með hestasveininn á eftir sér með klárana tvo og smáhestinn í eftirdragi.
Í anddyrinu rákust þeir á hóp af skelkuðu þjónustufólki og aumingja frú Otis lá fyrir í sófa í bóka-herberginu, nánast frávita af skelfingu og kvíða á meðan gamla ráðskonan baðaði ennið á henni með kölnarvatni.
Herra Otis krafðist þess samstundis að hún fengi sér einhverja næringu og fyrirskipaði að kvöldmatur yrði á borð borinn fyrir allan hópinn.
Þetta var dapurlegur matartími því að varla mælti nokkur orð af vörum og meira að segja tvíburarnir voru óttaslegnir og hljóðlátir þar sem þeim þótti mjög vænt um systur sína.
Þrátt fyrir þrábeiðni hertogans litla skipaði herra Otis þeim öllum að fara í háttinn að máltíð lokinni þar sem ekki væri hægt að koma meira í verk þetta kvöldið en sagðist ætla að senda símskeyti á lögreglustöðina næsta morgun og biðja um að fulltrúar yrðu sendir til þeirra þegar í stað.
Rétt í því augnabliki er þau gengu út úr borðstofunni hóf klukkan í klukkuturninum að slá miðnætti og við síðasta slagið heyrðist brothljóð og hvellt vein. Hræðilegur þrumugnýr skók húsið, ómur af annarlegri tónlist sveif um loftið, á stigapallinum skaust panelplata af veggnum með háværum hvelli og út steig Virginia, náföl og hvít ásýndum og með lítið skrín í hendinni.
Á svipstundu var öll hersingin komin upp til hennar. Frú Otis faðmaði hana að sér með ákefð, hertoginn var við það að kæfa hana með kossum sínum og tvíburarnir dönsuðu villtan stríðsdans í kringum hópinn.
„Hvar í almáttugs bænum hefur þú verið, barn?“ sagði herra Otis frekar höstugur í þeirri trú að Virginia hafi ætlað sér að gera þeim einhvern barnalegan grikk.
„Við Cecil höfum riðið um allt héraðið í leit að þér og móðir þín var hálfdauð úr hræðslu. Þú mátt aldrei gera okkur slíkan grikk framar.“
„Bara draugnum! Bara draugnum!“ hrópuðu tvíburarnir í ærslalátum sínum.
„Þarna ertu yndið mitt eina, hamingjunni sé lof! Þú færð aldrei að sleppa úr augsýn minni framar,“ hvíslaði frú Otis er hún kyssti skjálfandi barnið og losaði um flækjur í gylltu hárinu.
„Pabbi,“ sagði Virginia lágum rómi, „ég var hjá draugnum. Hann er dáinn og þú verður að koma að sjá hann. Hann hefur hegðað sér mjög illa en hann sá mikið eftir öllu sem hann gerði af sér og hann gaf mér þetta skrín fullt af fallegum gersemum áður en hann dó.“
Öll fjölskyldan starði á hana þögul um stund í undrun sinni en Virginia var grafalvarleg á svip, sneri sér við og leiddi þau í gegnum opið á þilinu og niður mjóan leynigang og Washington kom á eftir þeim með logandi kerti sem hafði staðið á nálægu borði.
Loks komu þau að mikilli eikarhurð, alsettri ryðguðum nöglum.
Þegar Virginia snerti hurðina, laukst hún upp á þungum hjörum sínum inn í lítið herbergi með lágu, hvolfdu lofti og einum örsmáum rimlagirtum glugga.
Eyðileg beinagrind lá þvert yfir steinlagt gólfið, hlekkjuð við risastóran járnhring sem greyptur var í vegginn og það virtist sem langir, holdlausir fingurnir væru að teygja sig í gamaldags kjöttrog og könnu sem staðsett voru rétt úr seilingarfjarlægð.
Það var greinilegt að kannan hafði eitt sinn verið full af vatni þar sem græn mygla þakti innra lag hennar.
Í troginu var ekkert nema rykhrúga.
Virginia kraup niður við hlið beinagrindarinnar, lagði greipar saman og hóf að biðja í hljóði á meðan hinir í hópnum horfðu í forundran á hræðilega harmleikinn sem nú hafði verið afhjúpaður þeim.
„Nei sko!“ hrópaði annar tvíburinn skyndilega. Hann hafði verið að horfa út um gluggann til að reyna að átta sig á því í hvaða álmu herbergið væri staðsett.
„Sjáiði! Gamla, visnaða möndlutréð stendur í blóma. Ég sé blómin mjög greinilega í tunglsljósinu.“
„Guð hefur fyrirgefið honum,“ sagði Virginia alvarlega á meðan hún stóð á fætur og undurfögur birta virtist lýsa upp andlit hennar.
„Þvílíkur engill sem þú ert!“ sagði ungi hertoginn, tók um háls hennar og kyssti hana.
<h1>VII</h1>
Fjórum dögum eftir að þessir skringilegu atburðir áttu sér stað, lagði líkfylgd af stað frá Canterville Chase um klukkan ellefu að kvöldi til.
Átta svartir hestar drógu líkvagninn og bar hver þeirra á höfði sér stóran, slútandi brúsk úr strútsfjöðrum og skjaldarmerki Canterville ættarinnar var saumað út með gylltum tvinna í djúpfjólubláa áklæðið sem þakti blýgráa líkkistuna.
Við hlið líkvagnsins og farþegavagnanna gengu þjónar með kyndla í hönd og fylkingin var í heild sinni dásamlega áhrifamikil.
Canterville lávarður var aðalsyrgjandinn þar sem hann hafði gert sér sérstaka ferð frá Wales til að mæta á jarðarförina og sat hann því í fremsta vagni ásamt Virginiu litlu.
Í næsta vagni sátu bandaríski ráðherrann og konan hans, þá komu Washington og drengirnir þrír og í síðasta vagninum sat frú Umney.
Það þótti sanngjarnt að þar sem draugurinn var búinn að hrella hana í yfir fimmtíu ár þá ætti hún rétt á því að leggja hann til sinnar hinstu hvílu.
Djúp gröf hafði verið grafin úti í horni kirkjugarðsins, rétt við gamla ýviðartréð, og hinn háæruverðugi Augustus Dampier hélt mjög tilkomumikla líkræðu.
Að athöfn lokinni slökktu þjónarnir á kyndlum sínum samkvæmt gamalli hefð innan Canterville fjölskyldunnar og þegar kistan var látin síga niður í gröfina steig Virginia fram og lagði á hana stóran kross úr hvítum og bleikum möndlublómum.
Á þeirri stundu braust máninn í gegnum skýjahuluna og varpaði hljóðlátri, silfraðri birtu sinni á litla kirkjugarðinn og í fjarlægu kjarri hóf næturgali upp raust sína.
Virginia hugsaði til þess hvernig draugurinn hafði lýst garði dauðans, augu hennar fylltust tárum og hún mælti varla orð af vörum á heimleiðinni.
Áður en Canterville lávarður lagði af stað í bæinn næsta dag, náði herra Otis tali af honum varðandi verðmætin sem draugurinn hafði gefið Virginiu.
Þetta voru hinir mestu dýrgripir, sérstaklega rúbínhálsfesti nokkur með fornri, feneyskri umgjörð, stórkostlegt dæmi um handsmíði sextándu aldar, og voru gersemarnar svo mikils virði að herra Otis var töluvert hikandi við að leyfa dóttur sinni að taka við þeim.
„Lávarður,“ sagði hann, „ég veit að hér í landi eiga dánargjafir jafnt við um glingur sem landareignir en mér er það fullljóst að þessar gersemar eru, eða ættu að vera, erfðagripir í þinni fjölskyldu.
Ég verð því að biðja þig um að taka dýrgripina með þér til London og líta á þá sem eignir sem þú hefur endurheimt undir furðulegum kringumstæðum.
Hvað dóttur mína varðar, þá er hún einungis barn að aldri og það gleður mig að segja að enn sem komið er hefur hún lítinn áhuga á slíkum fánýtum munaði.
Konan mín, frú Otis, hefur einnig sagt mér að þessir dýrgripir séu mikils virði og að það fengist hátt söluverð fyrir þá. Hún hefur nú þónokkurt skyn á listgildi hluta þar sem hún hlaut þau forréttindi að eyða fáeinum vetrum í Boston þegar hún var ung stúlka.
Undir þessum kringumstæðum hlýtur þú að sjá, Canterville lávarður, hversu ómögulegt það er mér að leyfa einhverjum úr minni fjölskyldu að halda þeim. Hversu viðeigandi eða nauðsynlegt sem slíkt hégómlegt glingur og prjál getur verið fyrir virðuleika breska aðalsins, þá á það hvergi heima meðal þeirra sem hafa alist upp í ströngum og að mínu mati ódauðlegum einfaldleika meginreglna hinna lýðveldissinnuðu.
Ég ætti ef til vill að minnast á að Virginiu langar mjög til þess að fá leyfi til að halda skríninu sem minjagrip um hinn lánlausa og villuráfandi forföður þinn.
Skrínið er afar gamalt og töluvert úr sér gengið og því gæti þér þótt það vel við hæfi að verða við ósk hennar.
Hvað varðar mig persónulega þá játa ég að það kom mér töluvert á óvart að verða vitni að því að sjá eitt af mínum börnum finna til samkenndar með miðaldamenningu af nokkurri tegund og get aðeins gert grein fyrir því með þeirri staðreynd að Virginia fæddist í einu af úthverfum Londonborgar stuttu eftir að frú Otis kom til baka úr ferðalagi frá Aþenu.“
Canterville lávarður hlustaði mjög alvörugefinn á ræðu þessa mæta ráðherra, togaði öðru hvoru í grátt skeggið til að fela ósjálfráðar brosviprur og þegar herra Otis hafði lokið sér af, tók hann kurteisislega í hendina á honum og sagði:
„Minn kæri herra, þessi yndislega litla dóttir þín veitti ólánsama forföður mínum, Sir Simon, ómælanlega aðstoð og ég og fjölskylda mín stöndum í mikilli þakkarskuld við hana fyrir einstakt hugrekki hennar og kjark.
Dýrgripirnir eru bersýnilega hennar eign og sannarlega trúi ég því að ef væri ég nógu kaldrifjaður til þess að taka þá frá henni, þá liði innan við hálfur mánuður áður en gamli, illkvittni karlinn væri rokinn upp úr gröfinni til að gera mér lífið leitt.
Í sambandi við hvort þeir séu erfðagripir, þá telst ekkert til erfðagripa sem ekki er talið upp sem slíkt í erfðaskrá eða lögfestu skjali og tilvist þessara dýrgripa hefur verið með öllu ókunn.
Ég fullvissa þig um að ég á ekki meira tilkall til þeirra heldur en bryti þinn og ég leyfi mér að staðhæfa að þegar Virginia vex úr grasi verði hún ánægð með að eiga fallegt skart.
Þess utan gleymir þú, herra Otis, að með setrinu keyptir þú húsgögnin og drauginn á uppsettu verði og allt sem tilheyrði draugnum varð þar af leiðandi þín eign. Sama hvað Sir Simon aðhafðist frammi á göngum hússins að nóttu til þá var hann í raun og veru látinn samkvæmt skilningi laganna og allar hans eigur runnu því til þín með kaupunum.“
Herra Otis komst í töluvert uppnám yfir því að Canterville lávarður skyldi hafa neitað beiðni sinni og grátbað hann um að endurskoða hug sinn en góðlyndi jafningi hans var fastur fyrir og náði loks að telja ráðherrann á að leyfa dóttur sinni að halda gjöfinni sem draugurinn hafði gefið henni og um vorið 1890, þegar unga hertogaynjan af Chesire var kynnt í fyrstu gestamóttöku sinni í stássstofu drottningarinnar vegna brúðkaups síns, vöktu skartgripir hennar athygli og aðdáun allra.
En Virginia hlaut annað höfuðdjásn sem allar góðar, litlar bandarískar stúlkur fá í verðlaun sem var að fá að giftast elskhuganum sínum unga svo skjótt sem hann varð fullveðja.
Þau voru bæði svo yndisleg og elskuðu hvort annað svo mikið að allir voru himinlifandi yfir ráðahagnum fyrir utan gömlu markgreifafrúna af Dumbleton sem hafði reynt að krækja í hertogann fyrir eina af sjö ógiftum dætrum sínum og hafði haldið svo mikið sem þrjú kostnaðarsöm matarboð í þeim tilgangi.
Og þótt furðulegt megi virðast var herra Otis einnig mótfallinn ráðahagnum. Persónulega líkaði herra Otis mjög vel við unga hertogann en fræðilega séð var hann mjög svo á móti titlum og hann var, svo hans eigin orð séu notuð, „hræddur um að nautnahyggja aðalsins myndi hafa lamandi áhrif á einfaldleika hinna lýðveldissinnuðu og gæti jafnvel orðið til þess að sannar lífsreglur þeirra myndu gleymast.“
Mótbárur hans urðu þó fljótt að engu og trúi ég því staðfastlega að ekki hafi fyrirfundist stoltari maður um gervallt England þegar hann leiddi dóttur sína upp að altari Kirkju St. George’s við Hannover Square.
Hertoginn og hertogaynjan heimsóttu Canterville Chase að brúðkaupsferð lokinni og síðdegis, daginn eftir komu þeirra, röltu þau yfir að fáfarna kirkjugarðinum við furuskóginn.
Til að byrja með olli grafskriftin á legsteini Sir Simons miklum vandkvæðum en loks var einfaldlega ákveðið að grafa í steininn upphafsstafi gamla herramannsins auk vísunnar sem finna mátti á glugganum í bókaherberginu.
Hertogaynjan hafði meðferðis nokkrar fallegar rósir sem hún dreifði yfir gröfina og þegar þau höfðu staðið þar um stund röltu þau um rústir kirkjukórs gamla klaustursins.
Þar settist hertogaynjan niður á brotinn stólpa og eiginmaður hennar lagðist niður við fætur hennar, reykti sígarettu og horfði upp í fögur augu hennar.
Skyndilega fleygði hann sígarettunni í burtu, tók í hönd hennar og sagði, „Virginia, eiginkona ætti ekki að leyna mann sinn neinu.“
„Kæri Cecil! Ég leyni þig ekki neinu.“
„Jú, það gerir þú,“ svaraði hann brosandi, „þú hefur aldrei sagt mér hvað kom fyrir þig þegar þú varst lokuð inni með draugnum.“
„Ég hef aldrei sagt neinum frá því, Cecil,“ sagði Virginia alvarlega.
„Ég veit það en þú gætir sagt mér það.“
„Gerðu það Cecil, ekki biðja mig um það, ég get það ekki. Aumingja Sir Simon! Ég á honum mikið að þakka. Já, ekki hlæja Cecil, það er satt. Hann sýndi mér um hvað lífið snýst, hvað dauðinn táknar og hvers vegna ástin sigrar hvoru tveggja.“
Hertoginn steig á fætur og kyssti eiginkonu sína ástúðlega.
„Þú mátt eiga þitt leyndarmál svo lengi sem ég má eiga hjarta þitt,“ muldraði hann.
„Það hefur þú alltaf átt, Cecil.“
„Og þú munt segja börnunum okkar þessa sögu einhvern tímann, ekki satt?“
Virginia roðnaði.