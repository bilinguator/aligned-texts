Nikolaï Gogol
<h1>Anzaren<h1><delimiter>Yerra-tt-id ɣer teqbaylit: Samir Tighzert
<h1>I</h1>
Ass n 25 deg meɣres, di Saint-Petersbourg, teḍra-d yiwet n taluft yessewhamen mačči d kra.
Ivan Iakovlevitch d yiwen uḥeffaf i yellan yezdeɣ deg uɣlad ameqqran n Vosnecenski. Nnekwa-s yettwarun ɣef tafilt n tewwurt ɣas in’as temsa yakk, i d-yegran deg umkan-is ala taklut n yiwen wergaz yeḍlan ṣṣabun ɣef lḥenk-is akked wawalen-a: «Nettuqum daɣen ticraḍ.» Anersam Ivan Iakovlevitch i d-yukin zik seg yiḍes yesraḥ-d ihi rriḥa n weɣrum yeḥman.
Mi d-yerfed iman-is ciṭuḥ ɣef umeṭreḥ iwala-d tameṭṭut-is, yiwet n tmexluqt akken yettuqadren u yerna tḥemmel lqahwa s waṭas, imir kan i d-tekkes snat n texbizin seg ufan.
— Assa ur tesseɣ ara lqahwa a Prascovia Ossipovna, i syenna Ivan Iakovlevitch, axir ad ččeɣ aɣrum s lebṣel.
Ad d-nini kan tidet, Ivan Iakovlevitch lemmer yufi ad yeɛre ssya u ad yernu syihin, maca yeẓra d awezɣi, imi yeḥṣa d ttnefcic ur tqebbel Prascovia Ossipovna.
— Ečč aɣrum ay abuhal, i tenna tmeṭṭut deg wul-is, meqqar ad yi-d-teqqim lqahwa… tɛedda tḍeqqer-as tixbizt ɣef ṭṭabla.
S tin n ḍḍrafa, Ivan Yakovlevich yerna lfista sennig tsedrit-is iruḥ yeqqim ɣer ṭṭabla, syin yeddem-d lemleḥ, iheyya-d snat tbeṣlin, yerna yeṭṭef-d lmus; atan ihi s wudem n win iɛezmen s tidet ɣef kra, yebda la igezzem aɣrum. Yebḍa-t ɣef sin, imuqel ɣer tlemmast, taswiɛt kan yesneqmas-it wayen i iwala ɣer daxel d acemlal.
Yekreḍ acemma s lmus, yesferfed s uḍad-is. «Ata yeqqur cwiṭ! i yenna deg wul-is, wissen acu d wa.»
Mi iger sin iḍudan yessufeɣ-d ayen yellan din: d anzaren. Ivan Yakovlevich yebra i yiɣallen-is. Taswiɛt iḥukk allen-is, iɛawed yesferfed acemma; yufa ziɣ ulac din ccekk, d anzaren, d anzaren n tidet, yerna ikad-as-d am akken yessen-iten. Dɣa teṭṭef-it lxelɛa, maca lxelɛa-nni-ines ɣas in’as d ulac zzat n wurrif i d-yulin tameṭṭut-is.
— Ansi akka i d-tegzmeḍ anzaren-a ay abhim? i tuẓẓaf deg wudem-is. Ay aḥraymi! Ay asekran! D nekk s yimaniw ara k-yezzenzen ɣer ibulisen! Ẓriɣ d aqeṭṭa; i telliḍ! Ayen tlata yergazen i yi-d-yennan belli m’ara tettseṭṭileḍ tjebbdeḍ deg wanzaren alamma qrib i ten-id-tqelɛeḍ!
Ivan Yakovlevich si tama-s yegra-d ur yemmut ur yeddir, acku tura yeɛqel anzaren-nni w’i ten-ilan, n Kovalev mačči n wayeḍ. Kovaliv-a yella d yiwen umnernu n uɣiwen iwumi yettseṭṭil tamart ussan n larebɛa akked lḥedd.
— Susem a Prascovia Ossipovna, i s-yenna, tura ad tenkebleɣ deg uceṭṭid u ad ten-serseɣ deg ṭṭerf anda ara tenǧǧeɣ kra n wussan, mbeɛd ad ten-awiɣ.
— Ur qebbleɣ ara! Amek ara ǧǧeɣ anzaren i dittwagzemen ad rsen deg texxamt! I uɛeggun! Yessen kan ad yesɛeddi lmus n ttesḍila, ur ikeffu ccɣel-is akken ilaq ur yettɣawal. Ay amraɛ! A win ur nettsetḥi! Tenwiḍ ahat ad d-rnuɣ lhemm n temsulta ɣef lǧal-ik! Ur tlaqeḍ ula i kra! Temmugeḍ kan d agerrum. Ẓret kan, ẓret! Awiten anda tebɣiḍ, ma d dayi ur uḥwaǧeɣ ara d-sleɣ win ara ten-id-yadren.
Ivan Yakovlevich yenɛetbar. Yerra-tt kan i uxemmem yerna ur yeẓri ɣef wacu ara ixemmem. Γer tagara yerra afus-is deffir umeẓẓuɣ-is yenna:
— Wi yeẓran tura amek teḍra. Iḍelli kecmeɣ-d sekreɣ neɣ xaṭi? Aya d ayen ideg ur zmireɣ ad tḥeqqeɣ. Meɛna ayen ibanen iban: axaṭer aɣrum d tidet, d ayen itewwan, ma d anzaren, d lmuḥal! Ur fhimeɣ kra nekkini!
Ivan Yakovlevich yessusem. Akken kan i d-imeyyez dakken imsulta zemren ad d-afen anzaren-nni ɣur-s u ad tt-id-rren fell-as, yuli-t-id facal. Ikad-as-d yettwali akka gar wallen-is leḥbak-nni-nsen izeggaɣen yettuḥewwcen s lfeṭṭa, asekkin-nni… dɣa tekcem-t-id tergagayt.
Yeddem-d ihi aserwal-is d isebbaḍen-is, yelsa ijulal-is, yeqqim la ikebbel anzaren-nni deg uceṭṭid akken tettɛeyyiḍ fell-as tmeṭṭut-is, mi yekfa yekka tawwurt.
Yella iger-d di lbal-is ad ten-isers anda yufa, ama ɣer yiri n kra n talast, ddaw tewwurt, neɣ ad sen-iserreḥ anda kra u ad yewwet deg uḍar-is. Maca imi ur yesɛi ara ẓẓher, ata yemlal-d yiwen seg wid yessen i t-id-yentaben s usteqsi: «Anda akka tleḥḥuḍ?», «Iwumi ara tseṭṭleḍ umɛar ṣṣbeḥ?» Kra yedda ur s-yufi abrid.
Baqi yessaweḍ iserreḥ-asen, maca ur d-ifaq armi s-d-iwehha yiwen n umsaltu s tdebbuzt-is: «Yella kra i k-yeɣlin, jmeɛ-it!» Ivan Yakovlevich yettuḥettem fell-as ad ten-yejme; u ad ten-iger deg lǧib.
Yuyes meskin, tugart imi lɣaci simmal la d-yettneqlab di lawan-a ideg beddunt leddint tḥuna.
Ihi igzem-itt di rray ad yaweḍ alamma d tiqenṭert n Isakiev; wissen ma yezmer ad ten-iḍeqqer dinna deg wasif n Neva war ma yeẓra-t-id ḥedd?… Acu kan, yella wayen ideg ɣelṭeɣ imi ur dawen-t-id nniɣ ara ɣef Ivan Yakovlevich yellan d argaz yettuqadren seg waṭas n tamiwin.
Ivan Yakovlevich, am yakk inḍen irusiyen yessnen lḥeqq-nsen, yella d asekran ameqqran, yerna ɣas akken yettseṭṭil tamart i wiyaḍ, ayla-s werǧin i tt-yellis.
Abalṭuines (acku ur irennu ula d acemma sufella) d areqman, neɣ ɣas in’as d aberkan yeḍla d tiburqiɛin ticibanin, leḥbak-is lxin; ma deg umkan n tlata tseqfal i yesɛa, ala ixfawen n kra lexyuḍ i d-yettbinen.
Ivan Yakovlevich yeqqezder wudem-is dayen kan; tuɣ m’ara s-yini umnernu n uɣiwen Kovalev, akken i yennum yeqqar-as m’ara s-yettseṭṭil: «Atna ttfuḥen-d ifassen-ik ay Ivan Yakovlevich», netta ad s-yerr: «Iwacu yeɛni ara fuḥen ifassen-iw?» — Ur ẓriɣ ara a gma, meɛna ṭṭeɛtiɛen, i sirennu Kovalev, amnernu n uɣiwen; Ivan Yokovlevich mi ifat dayen icumm rrefɛa-s deg wanzaren, ad t-tafeḍ yettḥukku-yas ṣṣabun ɣef leḥenk-is, ddaw wanzaren, deffir imeẓẓuɣen… lḥaṣun anda yakk i s-ilaq.
Atan ihi uɣerman-a anifi yewweḍ ɣer teqenṭert n Isaakiev. Imuqel qbel akka d wakka, syin yuẓa ɣer teɛreṣtin iqublen asif am akken yebɣa kan ad iẓer ma ggten iselman i yettɛeddin ddaw tqenṭert, dɣa s leɛqel-is maḍi ieqqer acettiḍ-nni ideg llan wanzaren. Deg teswiɛt-nni iḥulfa am akken sin iqenṭaren i yettwakksen ɣef tuyat-is. Yessaweḍ armi yezmumeg.
Maca deg wayen ara iruḥ ad iseṭṭel i yinuwar, yekcem deg yiwen wesɣur anda yura: «Učči d lattay», ideg yeḍleb lkas n punch. Acemma kan ilemme; ɣer lebɛid lkumisar n temsulta n wegmam anda yella, iban-s-d deg yixef n tqenṭert-nni; d argaz i ibedden i yiman-is, s yiḥricen izeggaɣen i yeǧǧa deg tamart d umḍelliw-is butlata tacciwin akked usekkin-is. Ivan Yakovlevich dayen yesmaḍ. Dɣa winna isɣel-as-d s ufus-is yenna-yas: «Aẓ-d kan ay aḥbib!»
Ivan Yakovlevich yellan yessen amek ara yelḥu, yekkes taberriḍt-is, yuẓa ɣer-s s tɣawla yenna:<delimiter>— Lɛeslama s mmi-s n laṣel.
— Xaṭi, xaṭi a gma, laṣel ur yelli! ini-d d acu txedmeḍ dihin ɣef tqenṭert!
— Acu ara k-in-iniɣ, lliɣ tedduɣ ad seṭṭleɣ i kra n medden, xeẓreɣ kan ma ɣeṣben waman deg tazzla.
— Ala, teskaddbeḍ! mačči yid-i ara tt-tesɛeddiḍ, ini-d ah!
— Zemreɣ ad s-seṭṭleɣ tamart i sidi sin iberdan deg ssmana, neɣ tlata, kkes ccekk! i s-yerra Ivan Yakovlevich.
— Ala a gma, aya yakk d ixerrurra! Ayen tlata iḥeffafen i y-ittseṭṭilen yerna ɣur-sen d cciɛa i ttawin. Ssutreɣ seg-k ad yi-d-tiniḍ kan acu txedmeḍ dihin.
Ivan Yakovlevich yewraccex. Maca dayi taqsiṭ dlent-tt tillas berriken, ur neẓri ara yakk acu d-yeḍran syin d asawen.
<h1>II</h1>
Amnernu n uɣiwen Kovalev zik i d-yuki seg yiḍes, tikelt-a daɣen yerna iga «berr… berr…» s icenfiren-is, akken yuɣ tannumi yettɛawad-as-d yal m’ara d-yaki, war ma yeẓra acimi. Iwaẓẓed acemma, yessawel ad s-d-awin yiwen n lemri d amceṭuḥ i yettrusun ɣef ṭṭabla-ines.
Yella yebɣa ad iwali aɛeqqa i s-d-yemɣin iḍelli-nni tameddit deg wanzaren-is; maca a lheǧna-s m’akken imquel ur s-dbanen ula d anzaren-nni-ines. Ihi di lxelɛa-nni yessawel wwin-as-d aman, iḥukk allen-is s tmacwart: s tidet, ulac anzaren! Yesferfed s ufus-is, yeskuṭṭef iman-is akken ad iẓer ma d naddam kan i t-mazal yeṭṭes; ala, yufa ziɣ yukid akken ilaq.
Amnernu n uɣiwen Kovalev ineggez-d seg umeṭreḥ, ihuzz iman-is: awah, ulac anzaren! Yendeh ad s-d-awin lqecc-is din din, syin yuzzel ad iwali aqerru n temsulta.
Maca uqbel ad nkemmel deg umeslay, ilaq-aɣ ad d-nini kra n wawalen ɣef Kovalev iwakken ad yizmir yimeɣri ad iẓer amek iga umnernu-a n uɣiwen ukud ara d-yelhu.
Ur nezmir ara ad nemmtel imnerna n uɣiwen i di ḥellan asellun-a s igerdasen-nsen akked wid i t-id-irebḥen deg Uquqaz. Wiyi d sin n leṣnaf yemgaraden maḍi.
Imnerna n uɣiwen yeɛnan tussna… maca ur dqqare ɣ ara, acku tamurt n Rrus weḥd-s, ma meslayeɣ-d ɣef yiwen ka n umernru n uɣiwen, wid nniḍen merra si Riga alamma Kamtchatka ad ɣillen d nutni i d-qesdeɣ. Akka di yal tawuri d yal aswir. Kovalev tuɣ-it ihi d amnernu n uɣiwen deg Uquqaz, tura ɣur-s sin iseggasen segmi yessaweḍ ɣer uswir-a, ur titettu ula d yiwet n teswiɛt. Yerna iwakken ad d-yessali di ccan-is, yeqqar i yiman-is «amajur» mačči amnernu n uɣiwen.
«Ḥess-iyi-d a titbirt, i yuɣ tannumi yeqqar m’ara d-yemlil yiwet si tlawin yeznuzun tisdertin deg ubrid; aweḍ alamma d axxam, bɣiɣ ad d-iniɣ axxam-iw di Sadovaia, steqsi-ten ma din i yezdeɣ umajur Kovalev, win iwumi tenniḍ ad m-d-imel» Dɣa ma yufa-tt tezyen d timeserrit, ad yernu yiwen wawal s uswetwet u ad ikemmel: «Ur ttagad, steqsi kan ɣef uxxam n Kovalev a taɛzizt.» D ayen ara ɣ-yeǧǧen ula d nekni ssya d asawen ad as-nessawal kan amajur.
Amajur Kovalev yella yuɣ tannumi yettmerriḥ yal ass deg uɣlad ameqqran n Nevski. Leḥbak n tsedrit-is dima mellulit yerna ɣerran akken ilaq. Tamart-is amek i tt-yettseṭṭil tettmecabi ala ɣer tid n imeggiyen-nni yettukellfen s tezmamin n wakal d lɣella deg yidabuyen d isunen, akked imasdagen neɣ imsujiyen iserdasiyen; lḥaṣun wid akk iqeddcen di twura, i yebran i leḥnak anda i ten-tufiḍ yerna ssnen akk ad aruren lwhist deg lkarṭa; aḥric i ttaǧǧan si tamart-nsen yettruḥu si tlemmast n lḥenk srid ɣer wanzaren.
Amajur Kovalev yettawi yid-s yiwet n tesnayt n yezwilen imecṭaḥ yemmugen s usafar n leɛqiq ideg ṣewwrent thiraldiyin neɣ anda yura: larebɛa, lexmis, letnayen, atg.
Iruḥ-d ɣer Saint-Petersbourg s tmara kan, ladɣa iwakken ad d-yaf amkan ilaqen i uẓayerines, amedya win n umnazul unabbaḍ ma yufa, ma ulac win n llusi kan akka di kra n tebdelt yelhan.
Amajur Kovalev mačči d zzwaǧ i ur yebɣi ad yezwzǧ, maca ilaq-as taxeḍibt ara s-d-yeglun s wazal n mitin-alef n irublen d ssdaq. Tura akka imeɣri yezmer ad iẓer s yiman-is amek yella yettidir umajur Kovalev m’akken imuqel deg wanzaren-is ur d-yufi ala yiwet n temkant kan yedduklen yerna tsawa.
Imi ur yesɛi ẓẓher, deg teswiɛt-nni mi d-yeffeɣ ula d aceryul ur d-iɛeddi, yettuḥettem fell-as ihi ad tt-yewwet ɣef uḍar akken yesburr akebbuḍ-is, ma ɣef wudem-is yerra tamacwart am win yeffunzren.
— Ahat ikad-iyi-d kan lḥal… d lmuḥal ad ɣlin wanzareniw akka kan weḥd-sen, i iteddu yettxemmim.<delimiter>Ihi yekcem ɣer yiwet tḥanutt n leḥlawat akken ad imuqel iman-is deg lemri.
Ccwi kan yiwen ur yelli deg-s, ala igerdan yettferriḥen agnes rennun ttqeɛɛiden ikursiyen. Kra seg-sen i ibanen ɣef wallen-nsen ttnuddumen, ttawin tigaṭṭiwin yeḥman deg tegnanin; ɣef ṭṭabla llan ttwaḍeqren ijernanen n yiḍelli-nni, ḍlan akk d lqahwa.
— Atan iḥunn Rebbi ulac ula d ḥedd, i yenna Kovalev; ad xeẓreɣ meqqar iman-iw. Yuẓa s ukukru ɣer lemri, imuqel:<delimiter>— W’i yeẓran tura d acu d leɛǧeb-a! i yuẓaf seld mi yessusef, lukan kan ahat yella kra deg umkan n wazaren! meɛna ulac, d ilem!
Ikerrec icenfiren-is s lefqeɛ, yeffeɣ-d si tḥanutt-nni; yerna ɣas mačči d ayen yellan deg leɛwayed-is, yeggul ur yehḍir ula d yiwen neɣ ur yecmumeḥ.
Taswiɛt kan yeḥbes am win yewwet usebbit ɣef tewwurt n yiwen wexxam, acku ayen i d-yeḍran zzat wallen-is d ayen ur nettwafham: atta tkerrust teḥbes ɣer yiri n tedrejtin, seg-s yers-d yiwen wergaz s asured i d-yeffeɣen s wannuz, syin yuli tidrejtin. A lheǧna n Kovalev, d ddihcan i yedhec, m’akken i ten-yeɛqel d anzaren-is.
Yeḍra lmuḥal gar wallen-is, armi i s-d-ikad ula ddunit teddewwir, yerna s yiɣil i itebbet iman-is akken ur iɣelli s temlellay. Maca ɣas akken yettergigi ad s-t-iniḍ d tawla i t-yuɣen, yessaweḍ yefra-tt d yiman-is dakken ilaq-as ad yerju winna alamma yuɣal-d ɣer tkerrust-is.
S tidet, snat n ddqayeq kan, ata yinzer-nni iɛawed iband. Yella yelsa asured iḥewwcen s uwreɣ, yesɛa leḥbak ɣezzifen d userwal yemmugen s uglim n ucamwa akked usekkin ɣer tama. Win ara yeẓren amelliw-is bu-rric ad yefhem belli winna d bu-usellun n usemtar uwanek.
Di tmelsiwt-is iban d tirza i yerza s anda kra; imuqel akka d wakka, iɛeyyeḍ ɣef unehhar uceryel: «Lḥu!», iɛedda iruḥ.
Kovalev meskin ixuṣṣ ad yemxell. Ur yeẓri d acu ara ixemmem deg taluft am ta. Ih… amek yeɛni anzaren i yellan deg wudem-is iḍelli-nni kan, ur nezmir ad ṭṭixren neɣ ad lḥun, uɣalen ass-a s usred! Ccwi kan takerrust-nni ur truḥ ara mebɛid, Kovalev yuzzel deffir-s, teḥbes ɣer tama n ssuq n Gostini Dvor.
Ihi yeɣṣeb deg tikli, iger-itt s umḥiḥed gar kra n temɣarin akken timattarin iwumi qqerbubbɛen wudmawen-nsent, tulawin-a i sent-id-yegran ala snat tmexwaǧ deg umkan n wallen, tid deg wacu yella yettaḍsa zik. Ulac aṭas n lɣaci.
Kovalev yetḥeyyer deg yiman-is armi ur yeẓri maḍi amek ara yexdem, yeqqim kan yettnadi ɣef urgaz-nni di yal tiɣmert. Baqi yuɣal ilemmeɛ-it, yella ibedd ɣer yiwen ukuntwar anda ixeẓẓer di kra n sselɛa i s-yewwin aqerru-s, ma d udem-is yeffer-it akk s tama tanǧit n leḥbak n tsedrit-is i d-yulin.
— Amek tura ara qeddmeɣ ɣur-s? i yeqqar Kovalev deg wul-is. Iban, s usured i yelsa d umelliw-nni-ines, ulac w’ur t-nɛeqqel belli d asemtar uwanek. Ur ẓriɣ amek ara xedmeɣ!…
Yebda la s-yeddewwir i usemtar uwanek, ssya ɣer da yettara iman-is yettusu, maca inzer ur iḥerrek ara yakk.
— Mass… i yeṭeq Kovalev i yettɛaraḍen ɣer daxel ad yessebɣes iman-is, a mass!…
— Acu tebɣiḍ? i d-yerra bu-anzaren-nni i d-iḍewwren ɣer tama-s.
— D ayen yessewhamen a mass… yeɛni ikad-iyi-d… tessneḍ amkan-nsen. Atan tura ufiɣ-k-id, yerna anda?… Amen belli…
— Suref-iyi, meɛna ur fhimeɣ ara yakk ɣef wacu i la dtettmeslayeḍ, sefhem acu tebɣiḍ ad t-inid.
«Amek tura ara t-ssfehmeɣ?», i yenna Kovalev d yiman-is. Maca itebbet allaɣ-is, yebda:<delimiter>— Ulac din ccekk belli… yerna, nekk d amajur. Ufiɣ-d iman-iw war anzaren. Amen belli mačči d ayen ilaqen.<delimiter>Lukan tura d timdellelt yeznuzun ččina di tqenṭert n Voskresenski, balak ahat tezmer ad tsemmeḥ deg wanzaren. Ma d nekk yettmalahen ad uɣaleɣ d axeddam ɣer ddula, yerna sennig wannect-a aṭas n medden i ssneɣ deg yixxamen yemxalafen, amedya massa Tchekhtareva tameṭṭut n yiwen usemtar uwanek, d waṭas n wiyaḍ nniḍen, teẓriḍ weḥd-ek… Ur ẓriɣ ara a mass (mi d-yenna akka, amajur Kovalev yerfed tuyat-is) Suref-iyi… surefiyi… Tura ma nmuqel aya si tin ilugan n yiseɣ akked lwaǧeb… ad teẓreḍ weḥd-ek acu yellan.
— Ur fhimeɣ ula d iqiḥ deg wayen i d-teqqareḍ, i dyerra yinzer, sefru-d awal akken ilaq.
— A mass, i d-yuɣal deg wawal Kovalev yesseḥbabren ɣef nnif-is, awalen-ayi i d-tenniḍ ur ẓriɣ acu i d-tqesdeḍ yes-sen. Hatta-n, tamsalt d tayi, ikad-iyi tban am yiṭij… ala ma tebɣiḍ ad… Xaṭer… lḥaṣun, d kečč i d anzaren-iw.
Bu-anzaren yessaked ɣer umajur, yeqqen aɛenbur-is acemma.
— Tɣelṭeḍ a mass; anzaren-a d ayla-w. Yerna ulac akk acu i y-icerken yid-ek. Iban ɣef tseqfal n usred-nni-inek i d-yekkan seg yimedduya belli ad tiliḍ txeddmeḍ deg umeẓlu nniḍen. Akken i d-ifukk awalen-a, bu-wanzaren yezzi-d s uɛrur.
Deg teswiɛt-nni dɣa iruḥ-d yiwen n ṣṣut ḥlawen n usḥurbel n tqendyar; atta tɛedda-d ihi yiwet n temɣart icebbḥen akk iman-is s ccac n lḥrir d lkettan, ɣer yidis-is tedda-d tlemẓit d tarqiqant s tqendurt tamellalt i yerran akken yessefk ɣef leqedd-is yegrurzen, ma d amḍelliw i terra ɣef uqerru-s fessus ad tiniḍ d tagaṭṭiwt.
Kovalev yuẓa ciṭuḥ, iṣewweb lekbab n tsedrit-is, iseggem tasnayt-nni-ines n yezwilen imecṭah iɛellqen deg tezlagt n uwreɣ; syin yezmummeg acemma ɣer ṭṭerf, iger tamwat ɣer tlemẓit-nni ɣezzifen di lqedd i d-yunzen ciṭuḥ am trelluct tafeswant akken ad tessuden afus-nni ammellal bu-iḍuḍan ifranwanen.
Acmummeḥ i d-yebdan deg wudem n Kovalev yerna yeǧǧujeg ugar m’akken i iwala seddaw umḍelliw tamart-nni temdewwert mellulen am yizir, d uḥric si i lḥenk-nni yecban tawerḍett tamenzut n tefsut di temlel.
Taswiɛt kan ata Kovalev ineggez-d ɣer deffir am win i d-teqqes tmes. Yemmekta-d dakken ur yesɛi ara mai anzaren, dɣa yeṭṭerdeq d imeṭṭawen. Yezzi ɣer deffir iwakken ad yassali di ṣṣut-is u ad s-ttyini ɛinani i bu-userd-nni, belli ur yettsetḥi ara, d aḥraymi i yella; yak ur s-yeḍlib acemma, d anzaren-is kan i yebɣa ad s-d-yerr. Maca anzaren ur d-grin… Winna tuɣ yeṭṭaxer, ad yili d tirza-ines i yettkemmil.
Daymi yuyes Kovalev. Yeffeɣ-d ibedd seddaw lferca yttmuqul m’ad t-iwali.
Yecfa mliḥ ɣef umḍelliw-is yesɛan tirictin d usured-ines iḥewwcen s ddheb; maca ziɣ ur yerri ddhen-is la ɣer yini n uceryul-is la ɣer win iɛudiwen, yerna ur yeẓri ara ma yedda-d yid-s uxdim neɣ amek yelsa uxdim-a ma yella.
Aɣbel nniḍen, d iceryulen yeggten deg ubrid, la ttzefriten tniliwin armi ur t-ǧǧin ad iqelleb, yerna ɣas ma yeɛqel yiwen seg-sen, amek ara t-id-yeḥbes?
Ass-nni d ass igerrzen s yiṭij yewan. Aɣlad ameqqran n Nevski yella yeččur d lɣaci. Tilawin akken d tirebbuya; newwrent-d taneddut i d-yeṭṭfen si tqenṭert n Polisseïsk alamma d tin n Anitchkine.
Yella di snat din i yettḥewwis usemtar n tsenbert, yiwen seg yimedukal n Kovalev i s-yessawalen «agenses-aknaner», ladɣa m’ara ilin gar iberraniyen. Atan Iaryjkine, aqerru n tnarit deg useqqamu n isinaturen, amdakel-is n tidet i yettserriḥen i llɛeb di lwhist m’ara s-d-teɣli tiss tmenya. Atan umajur nniḍen, i d-iḥellan daɣen asellun-is deg Uquqaz, yettwehhi-yas-d s ufus-is akken ad iɛeddi ɣer tama-s.
— Lebḥer ad t-yawi! i yenna Kovalev. Aw, ay anehhar! awi-iyi qbala ɣer unebdad n temsulta.
Kovalev yerkeb deg udrucki. Ssya ɣer da yeqqar i unehhar uɛudiw-nni: «Serreḥ i ṣṣrima, ɣiwel!»
— Anebdad n temsluta deg uxxam i yella? i iɛeyyeḍ Kovalev mi yekcem ɣer daxel.
— Ala, i s-d-yerra unidag, tura kan i yeffeɣ.
— Anef-as ihi.
— Yeffeɣ meɛna mačči aṭas-aya, i d-yuɣal unidag deg wawal-is, lukan teɛǧleḍ-d s dqiqa kan yezmer lḥal tili tufiḍ-t-id.
Kovalev war ma yekkes tamacwart i iɣummen udem-is, yuɣal yeqqim deg uceryul, iɛeyyeḍ ɣef unehhar s yiwet n taɣect iɣef i iban layas:<delimiter>— Lḥu!
— S ani? i t-yesteqsa bu-uceryul.
— Ddu kan qbala.
— Amek qbala? Aql-aɣ deg teɣmert n webrid: ad nruḥ yeffus neɣ zelmeḍ?
Tuttra-ya tḥeyyer Kovalev u tḥettem-it ad iɛawed i ttexmam-is ɣef lqaɛ. Akken yella imiren, yewwi-d fell-as ad iruḥ ɣer tnefrut tamsultant uqbel kulci; mačči kan imi taluft-is teqqen srid ɣer temsulta, maca din ara s-ishilen lumur wala anda nniḍen. Yelha rray ma yella yeḍmeɛ ad yessuter azref-is di tmehla anda ixeddem bu-wanzarennni s yiman-is! acku ɣef wamek i s-d-yettarra zgelli-nni, iban dakken ɣer ɣur-s netta kra ur yeffir, ad yernu daɣen ad yeskiddeb am tikelt-nni iɛeddan u ad yini ur t-ssineɣ ur t-ẓriɣ.
Kovalev iɛewwel ad yendeh ɣef unehhar ad tyerr ɣer tama n tnefrut n temsulta, maca yemmakta-d dakken aqeṭṭaɛ-nni, bu-tmenqas am winnna i s-dibeyynen tiqest-is si tazwara, yezmer ad ifares tagnit s leɛqel-is u ad yerwel si temdint, dɣa imiren qellben neɣ qqimen, ha ur tettafen ara, ha ad iul umecwar ɣef teɣzi n waggur siwa ma yester Rebbi.
Taswiɛt kan waqil d Rebbi i t-iwellhen, ata yufa-tt-id; igzem-itt di rray ad yaweḍ alamma d tabdelt n yiwen seg yeɣmisen u ad iger tullɣa ideg ara yefk merra ttfaṣil ilaqen akken wid ara yemlilen amakar-nni ad izmiren ad s-t-id-awin neɣ ma ulac ad s-dinin anda yezdeɣ.
Ihi mi tt-yefra akka, Kovalev yumer bab uceryul ad tyawi ɣer tebdelt n weɣmis. Kra kkan leḥḥun netta la tyekkat s idubbizen ɣer uɛrur u as-yeqqar:<delimiter>— Γiwel ay axabit! Rnu ɣiwel a rrxis!<delimiter>— Aw!… a ccaf! i yeqqar unehhar netta la yettṣelfi; deg uɛudiw-nni-ines yerxan i izerzuren ad s-t-iniḍ d aqjun n ṣṣyada.
Γer tagara yeḥbes udrucki. Kovalev yekcem akken yessalhat ɣer yiwet n texxamt n termest anda yufa yiwen umaris d amɣar s ubalṭu d aqdim akked nnwaḍer, yella yiqqem deffir ṭṭabla s yimru deg yicenfiren-is a la iḥetteb iṣurdiyen n lfeṭṭa.
— W’i iteṭṭfen dayi tullɣiwin? i yuẓẓaf Kovalev akken i t-yerra umnar ɣer daxel. Meɛna suref-iyi, azul qbel…
— Azul, i s-yerra umɣar-nni i d-ireffeden asekkad-is yesrusu-t ɣef yedrimen i yessembabi zzat-s.
— Bɣiɣ ad greɣ…
— S ttawil kan; rju ciṭuḥ deg leɛnaya-k, i kemmel yenna umaris akken yettaru izwil ɣef lkaɣeḍ s yiwen ufus, ma s uḍad n ufus nniḍen iḥerrek snat teḥjurin ɣef leḥsab.
Yiwen uqqeddac bu-lbercmat, i ibanen ɣef wudem-is d ccuf i yefka di lḥeṭṭa-s belli aṭas i yeqdec di kra n wexxam aristukrati, ibedd zzat n ṭṭabla s tezmilt deg ufus, yerna waqil iwala tagnitt twulem iwakken ad d-ibeyyen leḥdaqa yekseb:
— D ayen ibanen a mass, aqziḥ-nni ur yeswa ara ula d 8 igrevenniken, yiwen am nekk ur ttakeɣ ara deg-s 10 n yegrucen; acu, massa takumett tḥemmel-it aṭas; ad yisame ḥ kan Rebbi, welleh ar i t-tḥemmel. Attan ihi tbudd 100 n irublen i kra w’i t-yufan. Acu tebɣiḍ! tagara-ya medden mxalafen amek i ttwalin. Win yessnen iḍan s tidet ad yekseb uccay neɣ abarbi, ad ixelleṣ fell-as azal n 500 neɣ balak 1000 irublen, meɛna ad yaɣ aqjun d wawal.
Amaris, am urgaz n lɛali, ibeyyen-as-d dakken yefka tameẓẓuɣt akken iwulem ɣas ikemmel iḥetteb acḥal isekkilen yuran deg tezmilt i s-d-yewwden.
Γer tama, tella terbaɛt n temɣarin, imceyyɛen n tḥuna d idinagen; merra s tezmilin deg yifassen. Deg yiwet n tezmilt yura dakken yiwen unehhar uceryul ur nelli d aḥemmaq yettḥewwis amkan n lxedma; di tayeḍ, ata yella w’ara yezzenzen yiwet n tkalict ur nelḥi ara aṭas, truḥ-d si Pari deg usggas n 1814; dihin d taqeddact n tseɛṭac iseggasen di leɛmer-is, teẓwer deg usired n lqecc maca tessen-asen daɣen i lecɣal nniḍen n wexxam, la tettnadi w’ara s-d-yessawlen; akkin d idruckiyen iṣeḥḥan ur nesɛi iseḍruyen; neɣ d aɛudiw n sbeɛṭac iseggasen s tburqiɛin d ticibanin am tqeffaɛt deg tazzla; atenta zzerriɛat timaynutin n lleft d ufjel akken i d-leḥqent si Lundun; atan uxxam di tmurt s wayen akk ilezmen: snat n tzeqqiwin i iɛidiwen d umḍiq anda yezmer bab-is ad d-yessker tajnant annectila-tt n tbulla d tgemrin; wiya ggaren tullɣiwin ideg ssumuren ad aɣen timlixin tiqdimin, u ttrajun deg wid teɛna temsalt ad dru ḥen gar ttmenya d ttalta n ṣṣbeḥ ma bɣan ad wennɛen ssuq.
Taxxamt ideg yennejma; lɣaci-a tella mecṭuḥet, daymi abeḥri sdaxel ẓẓay maḍi: maca amnernu n uɣiwen Kovalev ur yezmir ad yesriḥ ula d kra, imi yesburr tmacwart i wudem-is, ma d anzaren-is i yeẓran ala Rebbi anida llan.
— A mass, sameḥ-iyi ad ssutreɣ deg-k… aqli ɣeṣbeɣ… i d-ifukk awal-is s zzerban.
— Rju kan! Dqiqa! Sin irublen d 43 ikupiken!… Aqli-yin!… Yiwen urubl d 64 ikupiken, i yenna umɣar mi dyerfed asekkad-is si tezmilin-nni n temɣarin d iɛessasen n tewwura. Acu tuḥwaǧeḍ? i yenna mi yezzi ɣer Kovalev.
— Ttxil-ek… i yenna Kovalev, tera-d yiwet n taluft ur tban d tukerḍa neɣ d ticciṭent, ar tura ur ɛlimeɣ s kra. Ssutreɣ kan deg-k ad taruḍ belli win ara yi-d-yawin amexluq-nni ad yawi lḥaṣṣa d tameqqrant.
— Ini-yi-d nnekwa-k.
— Ala! iwcu nnekwa-w? Ur zmireɣ ara maḍi ad tt-idini ɣ, aṭas n medden i y-issnen: tella massa Tchekhtareva tameṭṭut usemtar uwanek, tella Pelagia Grigorievna Podtotchina d tameṭṭut umesgrew unnig. Xaṭi, ad y-inǧu Rebbi seg waya! Aru kan: «Amnernu n uɣiwen», neɣ ahat xir: «Amajur».
— Ihi irwel-ak uqeddac-ik?
— Anwa aqeddac? Awah… lukan ɣas d aya kan. Ayen i y-irewlen nekkini… d anzaren.
— Mmm! Nnekwa-yi-ines weḥd-s. Acḥal i k-yewwi d idrimen?
— Mi d-nniɣ anzaren! ẓriɣ ur tefḥimeḍ ara. D inzer-iw nekk i iruḥen, ur ẓriɣ andalla-t. Waqil d cciṭan i yebɣan ad y-yawi d tiqiǧett!
— Ih, umbeɛd amek i k-iruḥ? Ur fhimeɣ acemma deg temɛayt-a, maḍi.
— Ur zmireɣ ara ad k-d-iniɣ amek, d acu kan, akka tura atan deg temdint i yettḥewwis s yisem usemtar uwanek. Daymi ssutureɣ deg-k ad txebbreḍ medden s waya: win i t-id-yeṭṭfen ad y-t-id-yawi din din, war ma iɛeṭṭel. Yak teẓriḍ, fiḥel ma nniɣ-d, belli yuɛer-iyi ad idireɣ akka ma ulac aḥric-nni seg yiman-iw? Mačči d tifednett… deg usebbaḍ ur tebbin ara ma txuṣṣ. Tturḥuɣ yal lexmis ad d-ẓreɣ tameṭṭut usemtar uwanek, massa Tchekhtareva; ssneɣ daɣen Pelagia Grigorievna Podtotchina, d tameṭṭut n yiwen umsegraw unnig i yesɛan yelli-s tecbeḥ; ssneɣ aṭas anda nniḍen, aqla-k twalaḍ, amek ara xedmeɣ tura… ur zmireɣ ad d-bineɣ anda kra.
Amaris yeqqim yettxemmim, la inebbec deg yicenfirenis s uḍad-is.
Yessusem ddeqs armi yuɣal yenna:<delimiter>— Awah, ur zmireɣ ara d serseɣ tullɣa am tayini deg uɣmis.
— Amek?… iwacu?
— Ma ulac aɣmis ad s-truḥ cciɛa-s. Ma win i d-yusan ad yaru belli ruḥen-as wanzaren-is… Akka alamma qqaren medden ijernanen ziɣ sserwaten kan, anagar lekdub i dssufu ɣen.
— Amek akka d aserwet? Deg wayen i y-iɛnan nekk aserwet ur yelli.
— Akka i tenwi. Tera-d teqsiṭ am ta ssmana-nni iɛeddan. Yusa-d yiwen d anawur am akken i d-tusiḍ assa kečč, yewwi-d yid-s tazmilt i s-d-yekkren s sin irublen d 75 ikupiken. Acu teqqar tullɣa-s: atan irwel-iyi uqujun d abarbi, d aberkan. Ad yi-d-tiniḍ: «D acu i y-iɛnan nekk deg wannect-a?» Ihi yelfa-d ziɣ abarbi-a mačči d aqjun, d win yettɛassan ɣef usenduq n tedrimt ur ẓriɣ n wacu tabdlet.
— Acu kan nekki mačči ɣef ubarbi ay bɣiɣ ad greɣ tullɣa, ɣef wanzaren-iw, am akken ɣef yiman-iw nekk.
— Ala! ur zmireɣ ara ad serseɣ tullɣa am ta.
— Γas ruḥen-iyi wanzaren-iw s tidet?
— Ma ruḥen d tamsalt n ṭṭbib. Qqaren llan wid izemren ad k-d-beddlen anzaren akken yessefk. Yerna ikad-iyi-d d acruhi kan i telliḍ, iɛǧeb-ak uqeṣṣer mliḥ anda llan lɣaci.
— Atan ad k-ggalleɣ s kra n wayen akk ɛzizen! imi tewweḍ ɣer tiyi, ẓer, ad k-ten-in-sekneɣ.
— Acu i k-yessfeqɛen? i ikemmel umaris yenna akken mi icumm. Yerna ma ulac aɣilif, i d-yerna s kra n tewnafit i ibanen ɣef wudem-is, aqli cerheɣ ad ten-waliɣ.
Amnernu n uɣiwen yekkes tamacwart ɣef wudem-is.
— D tidet, d leɛǧeb amek i yessewham! i yenna umaris, tamkant-nni teddukel akk am teḥbult n weuɣrum. Ih… ad tweḥḥdeḍ amek tsawa.
— I tura, mazal ad ternuḍ ad theḍred? Aqli-k twalaḍ s wallen-ik, tullɣa-w ilaq ad ters deg uɣmis. Ur tettuɣ ara lxir-ik, yerna ferḥeɣ nezzeh s tegnitt-a i daɣ-dyessemlalen akken ad nemyussan.<delimiter>Am akken nettwli, amajur tikelt-a iɛewwel-d ad tt-yerr i usqizzeb.
— Mačči d ayen yuɛren akken ad nxebber medden s wannect-ta, i yenna umaris; iban, meɛna ur cukkeɣ yella wayen ara d-terbeḥeḍ seg-s. Ilaq-ak ad teẓreḍ ḥedd seg wid yekkaten astilu, akken ad d-yeglem yakk taluft-a am akken d tarat deg ugama, u ad yessiẓreg amagrad di Tzizwit Ugafa (dayi icumm rrefɛa deg wanzaren), meqqar ad sfayden warrac imecṭaḥ (yerna yenser), neɣ ad yelhu ula i tewnafit n lɣaci.
Amnernu n uɣiwen ur yelli i s-yeqqimen. Yessuder asekkad-is ɣer lqaɛ n yiwen ujernan anda ttwarun isallen umezgun, udem-is iruḥ ad yezmummeg mi iwala isem n yiwet tsegbart i iḥemmel; yewwet maḍi ɣer lǧib akken ad d-yekkes tawriqt tazgzawt, acku ɣer ɣur-s imsegrawen unnigen ttɣimin kan ɣef wattagen, maca tikti-nni n wazaren-is tesluɣ-as kra din.
Amaris s yiman-is iban-d iɣaḍ-it Kovalev di lḥala deg i d-yegra. Akken ad yessifsus ciṭuḥ fell-as, yenwa ahat yelha ma iṣebber-it s wawalen-a:
«Ad ak-iniɣ tidet kan, tadyant-a i k-yeḍran tqerreḥ-iyi. Ax ad tesriḥeḍ rrefɛa n ccemma: tettekkes leqriḥ uqerru, tessibɛid lhemm; telha d ddwa ula i lembaser.»
Akken netta ihedder, amaris yesɛedda-yas i Kovalev tabewwaḍt n ccemma; yeḥrec amek i s-d-yeldi leɣṭa iɣef tṣewwer tmeṭṭut s umḍelliw.
Abrid amek i t-iluɛa umaris, ɣas deg nneyya-s i yella, yessufeɣ Kovalev si leɛqel-is:
«Ur ẓriɣ ara, i s-yenna s lefqeɛ, amek yeɛni i d-testafeḍ i usmesxer; la k-qqareɣ d ayen swayes ara sriḥeɣ i y-ixuṣṣen! Ad tt-yawi ddumi ccema-yi-inek! Ur zmireɣ ara maḍi ad tt-waliɣ akka lliɣ tura, yerna mačči kan tabirizinskit-nni-inek ur nettwabdar, meɛna ula d tin iḥebken.»
Ifukk-d awalen-a yeffeɣ si tebdelt n weɣmis akken yettfur uqerru-s d urrif, yerra ɣer lkumisar.
<delimiter>
Mi yewweḍ Kovalev, anawar-nni tuɣ akken kan yeḍleq, yella yettfay yeqqar i yiman-is: «Ad ṭṭseɣ meqqar snat tsaɛtin n lɛali.» Ihi iban dakken tisin n Kovalev mačči d tin ara si ɛeǧben.
Lkumisar-a yella iḥemmel aṭas tiɣawsiwin n tẓuri d ifuras n temguri, maca ayen i t-yerḥan ugar, d yiwet n tewriqt tamnukdant: «Ulac am ta, i yeqqar dima, ur teṭṭalab ad tečč ur tesra i umkan; tkeččem akken ilaq deg lǧib u ma teɣli ur tettruẓ ara.»
Iqubel-d Kovalev s tesmeḍ. Yenna-yas mačči deg teswiɛt-nni mi ččan medden i beddun tasestant; imi tumast n wemdan s yiman-is teqqar-d dakken m’ara teččeḍ ilaq ad tesgunfuḍ acemma (dɣa d tagnit i Kovalev akken ad iẓer imeslayen n ifelsafiyen iqburen amek i tenyessen lkumisar), yerna argaz yessnen i tteḍbir ur sttru ḥen ara wanzaren-is.
Awalen-a jerḥen asa-nneɣ mačči kra. Ilaq-aɣ ad nẓer belli Kovalev d argaz anifi. Yezmer ad tt-yesɛeddi i wid akk iheddren fell-as, ala w’i s-dyewwḍen ɣer uẓayer-is d twuri-ines.
Γer ɣur-s netta, deg umzegun, ayen akk yettilin mgal idumsegrawen yettɛeddi, maca mgal imesgrawen unnigen, xaṭi. Udem iss i t-id-iqubel lkumisar yessefcel-it; daymi ihuzz kan aqerru-s, iwehha s-ufus-is yenna: «Dayen, sennig utɛeddi i tetɛeddaḍ ur sɛiɣ ara d-iniɣ.» Iɛedda yeffeɣ.
Yuɣal ihi s axxam, iḥuss kkawen ifadden-is. Tuɣ yeɣli-d yiḍ, axxam-nni-ines iban-as-d am akken yeḥzen yerna yeččur d ammus imi ur d-yeqḍi wara seg wayen yuzzel.
Mi yekka deg ufrag iwala aqaddac-is Ivan yegnen ɣaf uɛrur deg wattag n tserki; yella yetturar s isusfan ɣer ssqef, tikelt ad yessusef ɣer tama tikelt ɣer tama nniḍen, yerna yessawaḍ-iten s lqis. Tiṭṭeglellit am tin terna tessuli-yas idammen s aqerru i Kovalev, yewwet-it s umeḍelliw-is ɣer yimi, yenna-yas: «Keččini dima d tiɣyal i txeddmeḍ!»
Ivan ineggez-d ɣef ddeqqa seg umkan-is, yuzzel deg wayen i d-yewwi akken ad s-yekkes akebbuḍ-is.
Amajur, s ɛeyyu d leḥzen, yekcem ɣer texxamt-is iḍeqqer iman-is ɣef wattag; mi d iger kra n nnhati yenna:
— A Rebbi, a Rebbi! Iwacu tura lmeḥna am ta? Lukan d ifassen neɣ d iḍarren i y-ittwakksen yili ahat xir. Ma d argaz war anzaren, ur iban d acu-t: d afrux? ur yettili ara d afrux, d aɣerman? ur yettili ara d amtawai; d taɣawsa kan i ilaqen ad tt-id-teddmeḍ u ad tt-tḍeqqreḍ si ṭṭaq! Lukan meqqar di ṭṭrad i yi-t-yegzmen, neɣ lukan d ḥedd i nnuɣeɣ ɣef lḥerma-w, xersum ad iliɣ d nekk i d ssebba; meɛna ata yufeg akka kan, akka kan, baṭel, ur d-yewwi ula d duru!
Awah, d ayen ur nettili — i yerna yenna mi ixemmem ciṭuḥ — d lmuḥal ad afgen wanzaren akka kan, yerna akken yebɣu yili lḥal, d ayen ur yettamen yiwen. Iban d tirga kan i ttarguɣ, neɣ d axayel i xuyleɣ; neɣ yezmer lḥal maḍi ahat d aɣlaḍ i ɣelṭeɣ, deg wayen ara sweɣ aman swiɣ aman n rriḥa n ttesḍila. D abuhal-nni n Ivan i ur ten-nekkis syinna, atan ihi ziɣ ssbelɛeɣ-tt.
Iwakken ad yekkes ccekk dakken ur yeskir ara, yeskuṭṭef iman-is yiwen uskuṭṭef i t-iqerrḥen armi i iɛeyyeḍ. Lǧerḥ-a i s-d-yewwi ufus-is dayen iqenneɛ-it ziɣ di leɛqel-is i yella. Ihi yuẓa s lemḥadra ɣer lemri netta la yesmermic s wallen; maca din din integ-d d tamndeffirt yenna: «Uh ata lmenker!»
Taluft simmal tettuɛer i tigzi; lemmer d aɛeqqa i iɣaben, lemmer d taɣenǧawt n lef̣ẹṭṭa, neɣ d ssaɛa, neɣ ayen akk nniḍen icuban ɣer waya, ad s-yaf ḥedd ixef-is… ma d anzaren! yerna i wawna iwumi ruḥen!… maḍi maḍi imi deg uxxam-is i teḍra!
Amajur Kovalev i d-yerran ɣer wallaɣ-is akk imaɣlayen n temsalt amek i zemren ad ilin, yufa belli ur d-tekk ansi-nniḍen ala sɣur tmeṭṭut umsegraw unnig, massa Podtotchina, i yellan tebɣa ad stefk yelli-s ad tt-yaɣ. D tidet, yella yeddawar-as i teqcictnni, maca yettmuqul daɣen ma yella wayen ara ifeɣɣen fell-as deg tinnisba.
M’ara s-tt-id-tini tmeṭṭut-nni ɛinani, dakken tenwa ad s-tt-tefk, ad t-tafeḍ yettuɣal cwiṭ cwiṭ ɣer deffir u ad yettcekkir yeqqar neɣ mazal-it meẓẓi, ilaqas qbel ad yernu ad yexdem xems-snin ar melmi ara yaweḍ 42 iseggasen kan di leɛmer-is.
Iban ɣef akka, akken ad terr ttar, tɛewwel-d ad ttesse ɣli s ufus n ḥedd n tseḥḥarin timɣarin i txelleṣ; acku d lmuḥal ad ilin wanzaren-nni d anegzum i ttwagzmen, imi yiwen ur t-id-iqerreb deg txammat-is; aḥeffaf Ivan Iakovlevitch tuɣ iseṭṭel-as tamart d larebɛa-nni, ayen yerna yakk ass-nni d wass n lexmis anzaren-is qqimen akken llan; aya yecfa fell-as mliḥ u yetḥeqqeq deg-s; yerna tili iḥuss kan s teqreḥ, ccama-nni daɣen ulamek ara teḥlu akka kan deg teswiɛt u ad tuɣal tsawa am teḥbult n weɣrum.
Kovalev yettheyyi leḥsabat deg uqerru-s: wissen ma ilaq-as ad yeccetki ɣef massa Podtotchina neɣ axir-as ad tt-yeɛnu s uar-is akken ad i tt-iḥeccem?
Maca imeyyizen-a tesnegza-yas-ten tafat i d-ttsistint ccqayeq n tewwurt, yeḥṣa d Ivan i iceɛlen tacemmaɛt deg ufrag. Ivan ur iɛeṭṭel ara iban-d netta s yiman-is s tcemmaɛt deg ufus; tacemmaɛt-a d tin i d-yefkan tafat teǧhed deg texxamt.
Ihi ayen iɣer yezwar Kovalev, d tamacwart swayes yeffer amkan anda tuɣ llan wanzaren-is iḍelli-nni kan, iwakken ungif-a n Ivan ur ileddi ara aqemmuc-is s lxelɛa ma iwala leɛǧeb i yeḍran d umɛellem-is.
Uqbel ad yuɣal Ivan ɣer tegrebitt-is, terɛeḍ-d seg ufrag yiwet n taɣect ur nettwassen, la d-testeqsay: «Dagini i yezdeɣ umnernu n uɣiwen Kovalev?»
— D win ih! d amajur Kovalev, kcem, kcem! i s-yerra Kovalev i yeɣeṣben ɣer tewwurt ad tt-yeldi.
Yekcem-d yiwen imeggi n temsulta. D argaz iqeffḍen iman-is, iḥricen yeǧǧa deg tamart-is ur d iceɛlalen mliḥ ur smixen mliḥ, yesserxa daɣen i leḥnak; dɣa d win i nwala di tazwara n wullis-a, atan yella ibedd deg yixef n tqenṭert n Isaakiev.
— D kečč iwumi iruḥ yinzer ay argaz n lɛali?
— Swaswa.
— Atan ihi nufa-t.
— Amek amek? i yeɛeyyeḍ umajur Kovalev. Armi i s-ɛerqen wawalen s lferḥ; imuqel deg umsaltu akked icenfiren-is d leḥnak-is i d-tewa tcemmaɛt s tafatis yettergigin. — Amek i t-tufam ihi? i t-yesteqsa ɣer tagara.
— D ẓẓher kan. Yella yerkeb deg uceryul imessukal akken ad iruḥ ɣer Riga. Apaṣpur-is tuɣ yersa si zik ɣef yisem n yiwen unawur. Yerna ayen yessewhamen, ula d nekk nwiɣ-t d amdan, armi rriɣ nnwaḍer-iw i t-ɛeqleɣ ziɣ d inzer. Ur skiddibeɣ ara fell-ak, d aẓekwal ay lliɣ; lukan tura ad tebeddeḍ zzat-i, ad ɛeqleɣ belli tesɛiḍ udem meɛna ur ferrẓeɣ la anzaren la tamart, la kra. Akken ula d taḍeggalt-iw, txuṣṣ deg usekkad.
Kovalev dayen ur yeḥkim ara deg yiman-is.<delimiter>— Anda-t, anda-t? Ad ruḥeɣ dɣa tura yakan.
— S leɛqel-ik kan. Niɣ ẓriɣ belli teḥweǧeḍ-t, ihi wwiɣ-tid yid-i. Yerna lukan ad teẓred w’i yellan d ssebba tameqqrant n taluft-a, d yiwen uḥraymi d aḥeffaf deg uɣlad n Vosnecenski, i yettwaḥebbsen tura, meɛna si zik mi t-ccukteɣ d asekran u yerna yeggar afus-is, ayen telteyyam segmi yeccelqef lkarṭa n tseqfal deg yiwet n tḥanutt. Ma d anzaren-ik kra ur ten-yuɣ. Akken mi d-yenna akka, yewwet ɣer lǧib yekkes-d anzaren-nni, llan ttwakeblen deg lkaɣeḍ.
— D widak! d widak s yiman-nsen! i iɛeyyeḍ Kovalev. Qim ad k-nernu lattay.
— Ad iketter Rebbi lxir-ik ɣef uɛaruḍ-a, meɛna ur zmireɣ ara, ilaq-iyi ad awḍeɣ alamma d axxam uɛiwed n ttrebya… Kullec ɣlay tagara-yagi… Taḍeggalt-iw atta deg uxxam, ternuḍ arrac… Ameqqran-nni ma nniɣ-ak yessefraḥ! yeḥrec dayen kan, meɛna ulac ttawil swayes ara t-sseɣreɣ.
<delimiter>
Mi iruḥ yimeggi-a, amnernu n uɣiwen yegra-d deg yiwen n waddad ur nesɛi isem. S iɣil s wamek i s-d-tuɣal twalit, seg wakken lferḥ ideg iɛumm deg teswiɛt yerra-t d ulac. S lmeḥadra i d-yeddem anzaren-is i d-yuɣalen gar ifassen-is i iga d uraw; iḥekker deg-sen yenna:
— S tidet, d widak! d widak s yiman-nsen! atta tamanni tazelmat anda i d-yemɣi uɛeqqa iḍelli tameddit.<delimiter>Amajur qrib i s-iserreḥ s taḍsa.
Maca di ddunit-a kra ur yettdum; yakan di dqiqa tis snat lferḥ ibeddu ineqqes, mi d-tewwḍ tis tlata irennu ixeṣṣi ciwiṭ, akken alamma dayen yuɣal kra din yerked.
Kovalev yebda yettxemmim; iwala dakken tamsalt ur ɛad tefri. S tidet, anzaren tura dayen yufa-ten, maca ilaqas ad ten-yerr ɣer umkan-nsen.
— I ma ur ṭṭifen ara?
Akken i s-d-tusa tikti-a yewraccex.
Ihi s yiwen uḥulfu n tugdi ur nettwafham, yuzzel ɣer ṭṭabla yeddem-d lemri, acku yugad ad ten-yerr s leɛweǧ. Atna yifassen-is ttergigin. A tawaɣit! ugin ad ṭṭfen!…
Yewwi-ten-id ɣer zzat yimi-s isuḍ acemma deg-sen, yerrat-en ɣer umkan-nni isawan i d-yezgan gar leḥnak-is; kifkif, ugin ugin.
«Akken! ɣlit, ɣlit ay ungifen!» i senyenna. Ad s-tiniḍ s usɣar i mmugen, mi ɣlin ɣef ṭṭabla gan yiwen usqerbeb am win n tadimt.
<delimiter>
Kovalev yessawel i Ivan ad iruḥ ad d-iẓer amsuji yellan yezdeɣ axxam-nni yelhan akk deg uzadaɣ i ten-icerken, yezga-d deg uannag amazwaru.
Amsuji-a d argaz i dyefkan ccuf, yettaǧǧa iḥricen deg tamart-is idehnen; tameṭṭut-is d tin iqewwan iṣeḥḥan; ṣṣbeḥ itett titteffaḥin akken kan i d-ttwalwint; ma d imi-is ad twehmeḍ amek i t-yessizdig imi yetteslil-it yal taṣebḥit ɣef teɣzi n tlata n lerba; n tsaɛett yerna yettlekkin tuɣmas-is s tlata n ccitat yemgaraden.
Γas in’as yewweḍ-d din din. Yesteqsa uqbel si melmi i d-teḍra tedyant, syin yeṭṭef-d amajur Kovalev seg tamart, yehmez s uḍad alemmas amkan anda tuɣ llan wanzaren, maca s yiwen n leqseḥ i yeǧǧan amajur ad yewwet s uqerru ɣer deffir armi t-id-iḥuza lḥiḍ deg tqelqult.
Ulac deg-s, i yenna ṭṭbib; iwexxer acemma ɣef lḥiḍ, yumer-it ad yassader aqerru-s ciṭuḥ ɣer tama tayeffust, yelles amkan-nni n wazaren, iga: mmm! Yuɣal yenna-yas tura ad yassader aqerru-s ɣer tama tazelmaḍt, yelles yerna iga: mmm!.. Akken ad tt-yekfu, yewwet daɣen s uḍad-is am yizgelli, ihi Kovalev yesserwel aqerru-s am uɛudiw-nni iwumi ttumuqulen tuɣmas. Mi s-ifukk asɛeddi, amsuji ihuzz aqerru-s yenna:
— Awah, d awezɣi! Xir-ak ad teqqimeḍ akka, xaṭer yezmer ad k-yeḍru kter. Iban, zemren ad cudden, lukan ad bɣuɣ ad k-ten-cuddeɣ tura yakan, meɛna kkes ccekk ar yezmer ad k-yeḍru kter.
— Yelha ccɣel! Amek ara qqimeɣ bla anzaren? Yella kra sennig wannect-a? Ur ẓriɣ d acu-t, ala iblis i syessnen! Anda ara bineɣ s wudem am wa?
Nekk sɛiɣ tamusni n laɛali, iḍ-ayi yakan ttwaɛerḍeɣ ɣer sin yexxamen; aṭas n medden i y-issnen, amdya d tameṭṭut usemtar uwanek massa Tchekhtareva, akked massa Podtotchina tameṭṭut umsegraw unnig, ɣas akken nettat mi ifat texdem ayen i yi-texdem ur ttuɣaleɣ ara tt-waliɣ ala deg uxxam n ccreɛ.
Deg leɛnaya-k, i d-yerna Kovalev s yiwet n taɣect yettḥellilen, ssenṭeḍ-iten kan akken tzemreḍ, ɣas ur qwimen ara, awi-d kan ad ṭṭfen, ma ilaq ad ten-ɛineɣ s ufus-iw mi teḥreṣ teswiɛt, ad ten-ɛineɣ. Yerna dayen ur ttuɣaleɣ ara ad ceḥeɣ, ma ulac ad ḥerrken ma huzzeɣ iman-iw. Tura ma d ayen yeɛnan lexlaṣ-ik, atan ɣas kkes ccekk, ayen yellan si tama-w…
— Amen belli, i yenna umsuji s yiwen n ṣṣut ur nɛlay ur nudir maca ad twehmeḍ amek i yettqenniɛ, werǧin i ttdawiɣ medden i yedrimen. Tura imi d kečč ad ddmeɣ kra seg wayen ara yi-tefkeḍ, meɛna iwakken kan ur tetteččḥeḍ ara fell-i.
Ma d anzaren-ik, d tidet, zemreɣ ad ten-ssenṭḍeɣ, d acu atan ad k-ggalleɣ s limin ma ur yitumineḍ ara akken nniḍen, ar d-tuɣaleḍ tcemteḍ ugar. Ssirid kan dima amkan-nni s ṣṣabun d waman isemmaḍen, cfu ar ɣas war anzaren ar d-tiliḍ akken i k-yehwa.
Yerna ma tuɣeḍ awal-iw, anzaren-a, err larkul deg uqedduḥ tegreḍ-ten sdaxel, neɣ xir ma tebɣiḍ, smir deg lḥila-nni snat tɣenǧawin n lmakla d aman n rriḥa d kra n lxell yeḥman; amen belli ar d-tegreḍ idrimen d iḥercawen, nekk s yiman-iw ad ten-awiɣ ala ma ur tsemmḥeḍ ara deg-sen.
— Awah, d lmuḥal! ur ten-znuzuyeɣ ara ɣas s wayen akk yellan, axir ma ruḥen-iyi!
— Suref-iyi! i yenna umsuji i iteddun ad aruḥ, nekk lemmer ufiɣ biɣiɣ ad k-ɛiwneɣ, meɛna uli dak-xedmeɣ, yerna teẓriḍ amek ɣeṣbeɣ. Akken i d-yenna akka yeffeɣ si texxamt s tikli n wid yesɛan ccan. Kovalev ur imuqel ara ula d udem-is; di lhemm ideg yella, iwala kan lekmum n tsedrit-is mellulen am udfel i d-yejban deg wid n ubalṭu-s aberkan.
Azekka-nni igzem-itt di rray ad yaru i massa Podtotchina uqbel ad yeccetki fell-as, iwakken ad iẓer ma tewǧed ad s-d-tḥess s tin n talwit. Hattan wayen i d-yeddan deg tebratt i s-yura:
<i>A massa Alexandra Grigorievna,</i><delimiter><i>Atan ayen ier tehwiḍ ayen ur iqebbel leɛqel. Amen belli s lexdayem am tiyi ur d-trebbḥeḍ ula d kra, yerna ur yi-d-tessenṭadeḍ ara yelli-m.</i>
<i>Ilaq ad teẓreḍ dakken tikkin i tettekkaḍ deg taluft yerzan anzaren-iw d ayen i d-yettwafḍḥen si zik; d kemm kan mačči d ḥedd nniḍen i yi-d-yesɣamen. Aqcar i d-qecren seg umkan-nsen, tarewla i rewlen s ṣṣifa n yiwen unawur; lḥaṣun annect-a yakk d tamsalt n ssḥur, ha d kemm i ten-ixedmen, ha d ḥedd i txellṣeḍ seg wid i d-yelhan d lumur-a. Nekk si tama-w atan ɛeyyneɣ-am, ma ur uɣalen ara seg wassa ɣer umkan-nsen wanzaren iff i m-d-heddreɣ, ihi d ccreɛ kan ara tt-yefrun gar-aneɣ.</i>
<i>Sɣur umdakel n lebda:</i><delimiter><i>Platon Kovalev</i>
<i>A mass Platon Kouzmitch,</i><delimiter><i>Tabrat-ik tessewhem-iyi aṭas aṭas, acku ur tt-nwiɣ ara akka sɣur-k, ladɣa tuzzma i yi-d-tettezzmeḍ ɣef wayen ur nelli. Atan ad k-in-iniɣ, werǧin i d-snubgteɣ anawur-a iff i d-tettmeslayeḍ, la s ṣṣifa-s taḥeqqanit la s tin nniḍen.</i>
<i>D tidet, yusa-d Philippe Ivanovitch Potantchikov, maca ɣas akken yessaram ad yaɣ yelli, u yerna d argaz n lɛali, yefhem, yeɣra, yexḍa i yir iberdan; baqi werǧin i s-ddiɣ deg wawal.</i>
<i>Aqli-k la d-theddreḍ ɣef wanzaren-ik, tura ma yella ayen i d-tqesdeḍ s waya belli tenwiḍ d aɛewwel i ɛewwleɣ ad ɛefseɣ ɣef nnif-ik u ad k-d-iniɣ “ala” ɛinani, aqli-k ihi tɣelṭeḍ, acku nekk d ayen nniḍen yakk i nwiɣ, am akken teẓriḍ, ma mazal tebɣiḍ yelli s tin n leḥlal, atta-n d ayla-k si tura. Ula d nekk d ayen kan ay ḍemɛeɣ, si melmi ara tt-tuḥwaǧeḍ, ata sslam n:</i><delimiter><i>Alexendra Podtotchina</i>
— Awah, ur tt-texdim ara, i yenna Kovalev mi yeɣra tabratt-a. Iban mačči d nettat. D ayen ur nettili! Tabratt yettwarun akka mačči d tin n win igan kra n tirmeggit.
Amnernu n uɣiwen tuɣ yetferreṣ deg lumur-a, acku ceyyɛen-t yakan seg uɣiwen akken ad yeg tasestant deg tmennaḍt n Uquqaz.<delimiter>— Meɛna amek? S wanwa akarur i t-ssufgen? Tagara n lḥal, anef-as, lebḥer yawi-t wannect-a yakk!
Ma di tmanaɣt awal yella yuzzel ɣef leɛǧeb i d-yeḍran; am tannumi, yal wa d acu i s-yerna.
Di tallit-nni, allaɣen llan ruḥen merra deg tmucuha n leɛǧubat. Kra n wakud uqbel, medden tuɣ cɣlen-d d termitin tidkiranin; taqsiṭ n ṭṭwabel yeddawaren deg uɣlad n Konushenny tuɣ akken kan tɛedda; ihi ur tettuhmem ara ma bdan qqaren yakan dakken inzer n umnernu n uɣiwen Kovalev yella yettmerriḥ deg uɣlad ameqqran n Nevski leǧwayeh n ttalta, yerna seg wacḥal-aya. Yal ass ttemǧuǧǧint-d trebbuya; n yewnafen.
Yiwet n tikelt yeggull-asen yiwen ar iwala-t yekcem ɣer tḥanutt n Iunker, ihi lɣaci yedhem ɣer din armi i d-uzzlen imsulta ireqqɛen acemma tagnitt.
Yiwen usemsar yellan d argaz yettuqadren, i yuɣen tannumi imiren yeznuzu tiḥlawanin yemgaraden d tgaṭṭiwin tiquranin ɣef tewwura n yexxamen umezgun, yessuli i ddemma n wakka kra n idebdar n wesɣar, d idebdar iseḥḥan dayen kan yerna cebḥen nezzeh, iga-ten i yewnafen yebɣan ad bedden fell-asen, s 60 ikupiken i umeshanay.
Yiwen uknanar yettubedren ala s lxir, iruḥ-d ṣṣbeḥ zik seg uxamm-is akken ad iwali ula d netta, idemmer am netta am medden, maca ala lefqe; i d-yerna, imi mi imuqel si ṭṭaq n tḥanutt-nni, deg wayen ara iẓer anzaren, yeẓra kan yiwet tqemǧett n taḍudt d yiwet n tefelwit yummugen s ublasiggez ideg tṣewwer tqecict yettseggimen abruɛ-is d yiwen ilemẓi yebhan s tjilit-is yeldin d tamart-is xfifen, i tt-id-ixeẓẓren seg waddag anda yuli; tafelwit-a tuɣ din i tsemmer ayen ɛcer-snin-aya.
Aknanar yeṭṭaxer, iteddu yeqqar i yiman-is s lɣiḍ: «Amek yeɛni ara d-qelben annect-a n lɣaci s tmenniwin kan ur nesɛi la afus la aḍar!»
Syin yuzzel wawal dakken inzer n Kovalev tura mačči deg uɣlad ameqqran n Nevski i yettḥewwis, meɛna deg tebḥirt n Tavrichesky, yerna seg wacḥal-ya. Khozrev-Mirza tuɣ din i yezdeɣ yakan, nnan-d ula d netta mi tye ẓra yuhem deg wayen i d-ibeddɛen di ddunt-a. Llan ula d inelmaden n Tkadimit n Tugzemt yettwaceyyɛen ɣer din.
Yiwet tmeṭṭut yettuqadren, i d-yekkan si twacult ineṣṣlen, teḍleb seg uɛessas n tebḥirt-a iwumi tceyyeɛ tabratt d tamaẓlayt, ad yessken i warraw-is tarat-a yuqan, u ad sen-yefk fell-as asegzi iwulmen ma yella wamek.
Ineḍruyen-a yakk ssheblen imnerza imcerwlen ur nxeṭṭu ula deg yiwen n umnagar, imi d wid iḥemmlen ad ssedhun tilawin maca ufan-d simmal a keffun yexbiren deg ucekkar-nsen.
Acu kan, si tima nniḍen, tella terbaɛt d tamecṭuḥt n medden yettuqadren i yesseqdacen allaɣ-nsen akken iwata, widak iban ur sen-yeɛǧib ara lḥal.
Yiwen wergaz yessaweḍ armi yenna, s lɣiḍ d ameqqran, dakken ur yefhim ara amek deg uwines yetqeddmen ideg ttidiren medden imiren mazal llan wid yettawin tixburin ur seḥḥant ur mɛinent, yerna ayen i t-yesswehmen daɣen d anabad ur nettarra lbal i temsal am tiyi. Argaz-a iban seg wid yebɣan ad d-sskecmen ddula deg kullec, ula deg wanuɣ-nsen n yal ass deg uxxam m’ara ttemhrwawen d tlawin-nsen.
Syinna… maca dayi daɣen taqsiṭ idel-itt wagu d ameqqran, ur neẓri ara maḍi amek tkemmel.
<h1>III</h1>
Ulac aɛeǧǧib ur d-nḍerru di ddunit-a, yerna dima d tilufa ur nseɛɛu la afus la aḍar: acku inzer-a s yiman-is i tt-yerwin deg temdint ana yella yettmerriḥ s llebsa n usmetar uwanek, yuɣal deg teswiɛt ɣer umkan-is gar leḥnak n Kovalev.
Yiwen ur yeẓri amek, maca annect-a d ayen i d-yeḍran ass n 7 deg yebrir. Ihi mi d-yuki seg yies imuqel iman-is deg lemri, amajur Kovalev iwala anzaren-is. Iqelleb s ufus-is: s tidet, d anzaren-is! «Aw!…» i yenna Kovalev; ixuṣṣ kan ad yecḍeḥ s lferḥ deg wagnes ɣas akken ḥafi i yella, mi yeẓra kan Ivan i d-yewwḍen i yeṭṭef iman-is. Yendeh fell-as din din ad s-dyawi ayen s wayes ara yessired; dɣa akken mi yella yessirid, yexẓer ɣer lemri: s tidet, atna din wanzaren-is; yesfeḍ udem-is s tserfiṭ iɛawed imuqel, atna dima deg umkan-nsen!
— Muqel kan ay Ivan, ikad-iyi-d yella uɛeqqa i d-yemɣin da, i yenna; maca deg teswiɛt-nni yeqqar daɣen deg wulis: «Tawaɣit m’ara y-id-yini Ivan: “Xaṭi a mass, mačči kan ur tesɛiḍ ara aɛeqqa, atan ulac ula d anzaren!”»
Maca Ivan mi s-yerra lewjab yenna-yas:<delimiter>— Aɛeqqa ur yelli, anzaren-ik ur ten-yuɣ wara.
— Yelha! ziɣ ula d nekk mxelleɣ… i yenna deg wul-is akken la yesṭerdiq deg yiḍudan-is. Dɣa imiren kan ata Ivan Iakovlevitch yekka-d deg tewwurt; ikukra ad s-t-iniḍ d amcic yettewten ɣef tassemt i yeḥweṣ.
— Ini-d qbel, i s-iɛeyyeḍ Kovalev si lebɛid, ifassen-ik zeddigit?<delimiter>— Zeddigit.<delimiter>— D lekdeb!<delimiter>— Welleh ar zeddigit a mass!<delimiter>— Sken-iten-d ihi!
Kovalev yeqqim. Ivan Iakovlevitch iheyya taserfiṭ, dqiqa kan yeddem-d abliru yerra-yas akk tamart-is d kra si leḥnak-is am tmagrisin-nni n ssker yettnuzun di leswaq.
«Amek ihi!» i yenna Ivan Akovlevitch i yiman-is mi imuqel s anzaren-nni; imeyyel aqerru-s ɣer tama, yexẓer ɣer tama nniḍen: «Atna mmugen swaswa deg umkan-nsen!» i yerna yenna. Iḥekker deg-sen ddeqs, syin, s lemḥadra d ukukuru, am akken kan ara ixdem yiwen i yiman-is, iheyya-d sin iḍudan akken ad d-yeṭṭef anzaren-nni seg yixef. Akka, d ayen i yellan, d wa i d aseṭṭel n Ivan Iakovlevitch.
— Atan ahah!… balak! i yuẓẓaf Kovalev. Ivan Iakovlevitch iserreḥ i ufus-is, tenxuxel-as, werǧin i s-traɛ am yimiren. Yuɣal yebda ijerreḍ cwiṭ cwiṭ s tmusett seddaw tamart, yerna ɣas akken yuɛer-as ad iseṭṭel i ḥedd war ma isers iḍudan-is ɣef uḥric-nni n wesriḥ deg tfekka, baqi iga akken yezmer, iɛan-d iman-is s uḍad alemmas i yessersu ama ɣef lḥenk neɣ ɣef udergis amedda n tuɣmas, yessuref iɛewwiqen akk yellan armi yessaweḍ ifukk-d ccɣel-is.
Akken mi yewǧed kullec, Kovalev yelsa lqecc-is s tɣawla, yeɣra-d i unehhar uceryul, d abrid ɣer lqahwa. Mi yekcem si lebɛid i yessawel: «Ay aqehwaǧi, awi-d tafenǧalt n ccakula!» Deg teswiɛt-nni dɣa imuqel ɣer lemri: anzaren-is atna dima deg umkan. S lferḥ i d-yezzi ɣer deffir, mi d-yufa sin iserdasen deffir-s ixẓer-iten s ustehzi, acku yiwen seg-sen anzaren-is ahat annect n tsqeflt n tjilit kan.
Syin iruḥ ɣer ugezdu n weɣlif anda yella yessutur ad s-d-fken amkan unmazul unebbaḍ neɣ ma ulac win n llusi kan. Akken mi yekka deg termest, imuqel daɣen ɣer lemri: atna din!
Ihi iɛadda ad d-iwali amernu nniḍen n uɣiwen, d amajur i tt-yebnan ala ɣef usmesxer, iwumi yeqqar dima m’ara s-d-ihedder s uɛekki: «Ssneɣ-k keččini, d timqessett!» Deg ubrid iteddu yeqqar deg wulis: «Tura ma ur yeṭṭerdeq ara umajur s tasa m’ara yi-di ẓer, ihi kullec iseggem!» Maca ur t-id-yufi ara. «Yelha! lebḥer yawi-t!» i yenna d yiman-is.
D ubrid-is yemlal-d massa Podtotchina, tameṭṭut umesgraw unnig, tella tedda-d akked yelli-s; s wannuz i sent-yerra sslam, maca ula nutenti qublent-it-id s lecraḥa. Ihi tura ur t-ixuṣṣ wara. Iqeṣṣer yid-sent ddeqs, taswiɛt, iwkkaen kan ad tid-iwalint, yekkes-d ccemma n wesriḥ icumm deg snat tenzar netta la yeqqar deg wul-is: «Ad yi-d-teṭṭfemt a tilawin! a kra n tyuzaḍ! Ur ttaɣeɣ ara yelli-m, ccah! Ala ma teqbel-iyi nettat… par amour… Imiren ula d nekk qebleɣ!»
Akka ihi i yuɣal umajur Kovalev yettmerriḥ deg uɣlad ameqqran n Nevski, deg yexxamen umezgun, di yal amḍiq. Amzun akken kra ur-d-yeri, anzarern-is qqimen kan akken llan, ur malen ula ɣer yiwet n tama.
Seg yimiren, win t-id-yemlalen ad t-yaf yennecraḥ, dima la yettezmumug yettnadi ɣef tullas icebḥen. Yiwwas ufan-t yuɣ ula d tasfift uẓayer, wissen acimi, imi ur yewwiḍ d amnay ula deg yiwen uẓayer.
D ta i d tamɛayt yeran di tmanaɣt ugafa n temnekdanne ɣ wessiɛen.
Tura ma nmuqel akken ilaq, ad naf s tidet yella wayen ur nettwaman deg-s. Annect-a war ma nehḍer ɣaf wayen akk yessawhamen: anzaren i dyennesren akka kan weḥd-sen si babi-tsen, d uban i d-banan deg yemḍiqen yemxalafen s ṣṣifa n umsemtar uwanek; yerna amek yeɛni ur d-ifaq ara Kovalev belli ur yezmir ara yiwen ad iger tullɣa deg uɣmis ɣef wanzaren?
Dayi mačči ɣef ubarar i ilaq ad ixelleṣ fell-as i bɣiɣ ad dmeslaye ɣ, acku ur lliɣ ara seg yimcḥaḥen, maca d ayen ur nettmagga, d lɛib yerna ur yecbiḥ ara!
Ternuḍ daɣen ayen-nniḍen: amek armi wwḍen wanzaren ɣer daxel n weɣrum yewwan, yerna iwacu ɣur Ivan Iakovlevitch s yiman-is?… Awah, d ayen ur fehhmeɣ.
Maca d acu yettḥeyyiren maḍi maḍi, d imura yettextirin isental am wiyi. Ad d-iniɣ kan tidet, aya d ayen yettaǧǧan amdan yenɛetbar, yerna… awah! awah! d ayen ur fehhmeɣ!
Tamezwarut, mačči d ayen ara d-yeglun s lfayda i tmurt, ternuḍ ɣer-s… ɣer-s… ulac, lfayda ur telli. Annect-a yakk d… lḥaṣun ur ẓriɣ ara d acu-t.
Maca ɣas akken, ad tili kan tɣawsa ara nqebel deg wannect-a, syin tezmer ad tili tis snat, tis tlata, tewwteḍ akkin… imi ulac anda ur d-errunt teɣyal. U m’ara nxemmem akken iwulem, nezmer kan ad d-naf kra. Akken bɣun inin medden, tilufa am tiyi teḍerrunt-d di ddunit; d tidet, d tixeṭṭay kan, maca ḍerrunt-d!