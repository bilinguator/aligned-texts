Nyikolaj Vasziljevics Gogol
<h1>Az orr</h1>
<h1>I</h1>
Március huszonötödikén rendkívül furcsa eset játszódott le Pétervárott.
Ivan Jakovlevics borbély, aki a Voznyeszenszkij Proszpekten lakik (a családneve elkallódott, s még a cégéren sem szerepel, amelyen egy beszappanozott arcú úr ábrázatja meg ez a felírás áll: „Eret is vágnak!”), szóval Ivan Jakovlevics borbély eléggé korán ébredt, és friss kenyér illata csapta meg az orrát.
Kissé felkönyökölt ágyában, és látta, hogy neje — egy eléggé tisztes hölgy, aki nagyon szeretett kávét inni — éppen szedi ki a kemencéből a forró kenyeret.
— Praszkovja Oszipovna, ma nem iszom kávét — mondotta Ivan Jakovlevics. — Helyette inkább friss kenyeret ennék hagymával.
(Azazhogy Ivan Jakovlevics kívánta az egyiket is, a másikat is, de tudta, hogy teljes lehetetlenség volna egyszerre két dolgot követelnie, mert Praszkovja Oszipovna sehogy se szívelte az ilyen szeszélyeket.)
„Hadd egyék kenyeret a bolond — gondolta magában az asszony —, nekem annál jobb: marad még egy porció kávé.” És egy cipót dobott az asztalra.
Ivan Jakovlevics az illendőség kedvéért frakkot húzott az inge fölé, az asztalhoz ült, megtisztított két fej hagymát, sót szórt rá, kést vett a kezébe, és fontoskodó arccal fogott hozzá, hogy megszegje a kenyeret. Miután kettészelte, a közepébe pillantott, és nagy ámulatára valami fehéret vett észre benne.
Óvatosan megpiszkálta a késsel, és megtapogatta az ujjával: „Kemény! — dünnyögte magában. — Vajon mi lehet?”
Bedugta az ujját, és kihúzott — egy orrot! Ivan Jakovlevics egészen megrökönyödött, dörzsölgetni kezdte a szemét, és megtapogatta azt a valamit: orr, valóban orr! Méghozzá — úgy rémlett neki — valamelyik ismerősé. Ivan Jakovlevics arcán rémület tükröződött. De ez a rémület egészen eltörpült ahhoz a felháborodáshoz képest, amely úrrá lett a feleségén:
— Hol vágtad le ezt az orrot, te vadállat?! — ripakodott rá dühösen. — Te alávaló részeg disznó! Én magam jelentelek fel a rendőrségen! Te zsivány! Már három embertől is hallottam, hogy borotválás közben úgy motoszkálsz az orruk körül, hogy alig bírják türtőztetni magukat.
De Ivan Jakovlevics nem volt se eleven, se holt. Ráismert, hogy ez az orr senki másé, mint Kovaljov törvényszéki ülnöké, akit szerdánként és vasárnaponként szokott borotválni.
— Várj, Praszkovja Oszipovna! Rongyba göngyölöm, és leteszem a sarokba: hadd feküdjék ott egy kicsikét, azután majd kiviszem.
— Hallani se akarok róla! Hogy engedném én meg egy levágott orrnak, hogy itt feküdjék a szobámban? Te összetöpörödött kétszersült! Csak vacakolni tud azzal a borotvával a szíjon, de a munkáját nemsokára egyáltalán nem tudja elvégezni ez a semmirekellő, teddide-teddoda fráter! Hogy még én feleljek érted a rendőrségen?! Ó, te kontár, te fajankó, takarodj kifelé! Mars ki! Vidd, ahova akarod! A szagát se érezzem!
Ivan Jakovlevics úgy állt, mint akit kupán vágtak. Töprengett, tanakodott magában, de nem tudott kisütni semmit.
— Ördög tudja, hogy történt — mondta végül, és megvakarta a füle tövét. — Részegen jöttem én tegnap haza vagy józanon, bizony már nem tudom pontosan megmondani. Minden jel arra vall, hogy hihetetlen eset történt: mert a kenyér, az valami sült dolog, de az orr egyáltalán nem az. Sehogy se fér a fejembe! —
Ivan Jakovlevics elhallgatott. Az a gondolat, hogy a rendőrök megtalálják nála az orrot, és majd perbe fogják, teljesen kihozta a sodrából. Már a szeme előtt lebegett az ezüsttel szépen kihímzett bíborvörös gallér meg a pallos… és egész testében remegni kezdett.
Végül elővette alsóruháját és csizmáját, magára húzta gúnyáját, Praszkovja Oszipovna pokoli szidalmai közepette begöngyölte az orrot egy rongyba, és kiment az utcára.
Szerette volna becsempészni valahová: a kapuk kerékvető köve mögé, de az se lett volna rossz, ha mintegy véletlenül elejti, és aztán befordul a legközelebbi mellékutcába. De nagy bosszúságára valami ismerősével találkozott, aki nyomban faggatni kezdte: „Hová mégy?” — vagy „Kit készülsz ilyen korán megborotválni?” — úgyhogy Ivan Jakovlevics sehogy se tudta kilesni az alkalmas pillanatot.
Egy alkalommal leejtette, de a rendőrőrszem már messziről mutatott rá az alabárdjával, és mondta is: „Vedd fel! Elejtettél valamit!” Ivan Jakovlevics kénytelen volt felemelni az orrot és zsebre dugni.
Egyre jobban úrrá lett rajta a kétségbeesés, annál is inkább, mert mind több és több ember járt-kelt az utcán, ahogy a boltok és üzletek egymás után kezdtek kinyitni.
Végül elhatározta, hogy elmegy az Izsák-hídhoz: talán ott sikerül majd valahogy a Névába hajítani… De én egy kissé hibásnak érzem magam, hogy mind ez ideig semmit sem mondottam Ivan Jakovlevicsről, e sok tekintetben igen tiszteletreméltó férfiúról.
Ivan Jakovlevics, mint minden rendes orosz mesterember, ivott, akár a kefekötő. Bár mindennap borotválgatta a mások állát, a magáé örökké borostás volt.
Ivan Jakovlevics frakkja (mert ő sohase járt kabátban) tarka volt; vagyis fekete lett volna, de számtalan almányi sárgásbarna és szürke pecsét tarkította; gallérja kifényesedett, a három gomb helyén pedig csak a cérna-csomócskák árválkodtak.
Ivan Jakovlevics nagyon cinikus volt, és valahányszor Kovaljov törvényszéki ülnök borotválkozás közben megjegyezte: „Ivan Jakovlevics, neked örökké büdös a kezed!”, Ivan Jakovlevics kérdéssel felelt vissza: „Mitől lenne büdös?” „Nem tudom, atyámfia, de büdös” — mondotta a törvényszéki ülnök. És Ivan Jakovlevics, miután jókorát szippantott a burnótból, beszappanozta az ülnök orcáját, az orra alját, a füle tövét, sőt még a szakálla alatt is, egyszóval mindenütt, ahol csak érte.
Ez a tiszteletre méltó polgár most éppen az Izsák-hídra ért. Mindenekelőtt körülnézett; azután áthajolt a korláton, mintha a híd alá akarna nézni: sok hal siklik-e tova — és alattomban a folyóba pottyantotta a rongyot az orral együtt. Úgy érezte, mintha malomkő esett volna le a szívéről: még el is nevette magát.
Ahelyett, hogy ment volna hivatalnokok szakállát borotválni, egy olyan intézmény felé vette útját, amelyre ez volt kiírva: „Ételek és italok.” Éppen egy pohár puncsot kért, mikor hirtelen észrevette, hogy a hídfőnél ott áll a tekintélyes külsejű, széles pofaszakállú körzeti rendőrfelügyelő, háromszögletű kalapban, karddal az oldalán. Ivan Jakovlevics majd sóbálvánnyá vált. A rendőrfelügyelő pedig az ujjával integetett neki, és úgy hívta: „Gyere csak ide, kedves barátom!”
Ivan Jakovlevics ismerte a dörgést, már jó messziről levette sapkáját, fürgén odaszaladt, és szépen köszönt:<delimiter>— Jó egészséget, méltóságos uram!
— Nem, nem, barátocskám, nem vagyok méltóságos úr: mondd csak, mit csináltál, amikor a hídon álltál?
— Borotválni mentem, uram, biz’ isten, csak azt néztem, sebesen folyik-e a víz.
— Hazudsz! Hazudsz! Ezzel ugyan nem úszod meg. Légy szíves, felelj őszintén.
— Én hajlandó vagyok kegyelmedet hetenként kétszer, sőt háromszor is megborotválni, minden ellenszolgáltatás nélkül — felelte Ivan Jakovlevics.
— Nem, barátocskám! Engem három borbély is borotvál, és még nagy megtiszteltetésnek is tartja mindegyik. De mondd meg csak, hogy mit csináltál ott?
Ivan Jakovlevics elsápadt… De ennél a pontnál köd lepi be az egész esetet, és egyáltalán nem lehet tudni, mi történt azután.
<h1>II</h1>
Kovaljov törvényszéki ülnök eléggé korán serkent fel, és így csinált a szájával: brrr… Mindig így csinált, amikor felébredt, bár maga sem tudta, mi okból. Nyújtózott egyet, és odavitte magához az asztalon álló kis tükröt.
Meg akarta nézni azt a pattanást, amely tegnap este pörsent az orrán; de a legnagyobb ámulatára azt kellett látnia, hogy az orra helyén lapos folt éktelenkedik! Szörnyen megijedt, vizet kért, és megdörzsölte a szemét a törülközővel: úgy van, nincs orra! Csipkedni kezdte magát, hogy megtudja, nem álmodik-e, de úgy látszott, nem álmodik.
Kovaljov törvényszéki ülnök kiugrott ágyából, és megborzongott: nincs orra! Azonnal odahozatta a ruháját, felöltözött, és repült — egyenest a rendőrfőnökhöz.
De közben mondanunk kell egyet-mást Kovaljovról, hogy az olvasó lássa, miféle szerzet volt ez a törvényszéki ülnök.
Azokat a törvényszéki ülnököket, akik tanulmányi bizonyítványaik révén tesznek szert erre a címre, semmiképpen sem lehet összehasonlítani azokkal a törvényszéki ülnökökkel, akik a Kaukázusban lettek ülnökké. Ez két teljesen különböző fajta.
Tanult törvényszéki ülnök… No de Oroszország olyan fura föld, hogyha az ember egy törvényszéki ülnökről beszél, akkor Rigától Kamcsatkáig valamennyi törvényszéki ülnök okvetlenül magára veszi. Értsd ugyanezt minden más címre és rangra vonatkozólag is! Kovaljov kaukázusi törvényszéki ülnök volt. Még csak két esztendeje viselte ezt a címet, s ezért egy pillanatra sem tudott megfeledkezni róla. És hogy még jobban öregbítse tekintélyét és méltóságát, sohasem törvényszéki ülnöknek, hanem mindig őrnagynak mondotta magát.
„Ide hallgass, lelkem — szokta mondani, ha ingmelleket árusító asszonnyal találkozott az utcán —, gyere el hozzám, a lakásomra: a Szadovaja utcában van a lakásom; csak kérdezd meg, hogy itt lakik-e Kovaljov őrnagy, s mindenki megmutatja neked.” Ha pedig valami takarosabb fehérnép került útjába, akkor a tetejébe még titkos utasítást is adott neki: „Kérdezd meg, tubicám, melyik a Kovaljov őrnagy lakása” — tette azután hozzá. Úgyhogy ezentúl mi is őrnagynak fogjuk nevezni ezt a törvényszéki ülnököt.
Kovaljov őrnagynak az volt a szokása, hogy mindennap sétált egyet a Nyevszkij Proszpekten. Keményített inggallérja mindig rendkívül tiszta volt. Olyan pofaszakállt viselt, amilyet kormányzósági, járási földmérőknél, építészeknél és ezredorvosoknál lehet látni mostanában, úgyszintén különféle rendőri tisztségeket betöltő egyéneknél és általában mindazon férfiaknál, akiknek pirospozsgás, pufók orcája van, és nagyon jól játsszák a bosztont: az ilyen pofaszakáll az arc közepén halad végig, és egyenes vonalban elér az orrig is.
Kovaljov őrnagy igen sok címeres karneol pecsétnyomót hordott; még olyanok is akadtak köztük, amelyekbe „szerda”, „csütörtök”, „hétfő” stb. volt bevésve.
Kovaljov őrnagy fontos ügyben utazott Pétervárra, éspedig azért, hogy címének megfelelő állást keressen: alkormányzó szeretett volna lenni, ha sikerül, de ha nem, a gondnokság is megtette volna valamelyik előkelő ügyosztályon.
Kovaljov nem idegenkedett a nősülés gondolatától sem. Persze csak abban az esetben, ha a menyasszonynak — egészen véletlenül — lenne vagy kétszázezer rubel készpénze. Így aztán elgondolhatja az olvasó, milyen helyzetbe került ez az őrnagy, amikor eléggé szabályos és csinos orra helyén egy fölöttébb buta, lapos és sima foltot pillantott meg.
Szerencsétlenségére egyetlen kocsis sem mutatkozott az utcán, kénytelen volt gyalogszerrel nekivágni, miután jól beburkolódzott köpenyébe, és zsebkendővel eltakarta az orrát, azt a látszatot keltve, mintha megeredt volna az orra vére.
„De talán mégiscsak képzelődöm: hisz az nem lehet, hogy elvesszen az orrom, csak úgy.” Bement egy cukrászdába, csakis azért, hogy megnézze magát a tükörben.
Szerencsére senki sem volt a cukrászdában. Az inasok a szobákat seperték, és a székeket tologatták; egyik-másik álmos szemmel hordta ki tálcákon a friss süteményeket.
„No, hál’ istennek, itt senki sincs — mondta Kovaljov —, most meg lehet nézni.” Félénken odament a tükörhöz, és beletekintett. „Az ördög tudja, micsoda hülyeség ez! — dörmögte, és köpött egyet. — Legalább volna valami az orrom helyén, de nincs semmi!”
Ajkába harapott, és bosszúsan kiment a cukrászdából. Elhatározta, hogy — szokásától eltérően — senkire se tekint, és senkire se mosolyog rá.
Egyszer csak megáll egy ház ajtaja előtt, mintha gyökeret vert volna a lába. Megmagyarázhatatlan jelenet játszódott le a szeme előtt: a kapu előtt egy kocsi állt meg, kinyílt az ajtaja, kissé meghajolva egy egyenruhás úr ugrott ki belőle, és felszaladt a lépcsőn. Mennyire megrökönyödött és elámult Kovaljov, amikor észrevette, hogy ez a tulajdon orra volt!
E szokatlan tünemény láttán, úgy rémlett, forogni kezd vele a világ: érezte, alig bír megállni a lábán, de eltökélte, hogy bármi történjék is, megvárja, amíg az orr visszatér a kocsihoz. Egész teste remegett, mintha a hideg rázta volna.
Két perc múlva valóban kijött az orr. Arannyal kivarrt nagy állógalléros egyenruhát viselt; szarvasbőr nadrág volt rajta, oldalán kard fityegett. Tollforgós kalapjáról arra lehetett következtetni, hogy államtanácsosi rangban éli világát.
Mindenén látszott, hogy látogatóba készül valahová. Szétnézett jobbra is, balra is, aztán odakiáltott a kocsisnak: gyerünk! Azzal felült, és elhajtatott.
Szegény Kovaljov majdhogynem megháborodott. Maga se tudta, mit gondoljon e furcsa eset felől. De csakugyan, hogy is fordulhat elő, hogy egy orr, amely tegnap még ott volt az arcán, nem tudott se járni, se kocsikázni, most egyenruhát visel! A kocsi után szaladt, amely szerencsére nem ment messzire, és megállt a Kazany-székesegyház előtt.
Besietett a székesegyházba, keresztülfurakodott a vén koldusasszonyok seregén, akik annyira bebugyolálták az arcukat, hogy csak két nyílás maradt a szemüknek, s akiket azelőtt úgy kinevetett. Belépett a templomba. Nem sokan imádkoztak odabenn, mindenki csak ott állt meg hátul, a bejárat mellett.
Kovaljov olyan lelkiállapotban volt, hogy semmiképpen sem tudott imádkozni, folyton azt a bizonyos urat kereste minden sarokban. Végül megpillantotta: ott állott oldalt. Az orr teljesen nagy állógallérjába rejtette az arcát, is a legnagyobb buzgósággal ájtatoskodott.
„Hogy menjek oda hozzá? — töprengett Kovaljov. — Egyenruháján, sapkáján, mindenén látszik, hogy államtanácsos. Ördög tudja, hogyan kéne ezt csinálni!”
Elkezdett köhécselni mellette, de az orr egy pillanatra sem hagyta abba az ájtatoskodást, és a földig hajlongott.
— Nagyságos uram — szólította meg Kovaljov, és erőnek erejével iparkodott megemberelni magát.
— Mit óhajt? — kérdezte az orr hátrafordulva.
— Furcsállom, tisztelt uram… Szerintem… Önnek tudnia kellene, hol a helye. És lám, hol találom önt, egy templomban! Lássa be, hogy…
— Bocsásson meg, de halvány fogalmam sincs, miről beszél… Magyarázza meg!
„Hogyan magyarázzam meg neki?” — gondolta magában Kovaljov, és miután kissé összeszedte magát, megint rákezdte: — Persze én… egyébként őrnagy vagyok. Lássa be, hogy egyáltalán nem illő orr nélkül járkálnom a világban. Holmi kofa, aki hámozott narancsot árul a Voszkreszenszkij-hídon, talán megteheti, hogy orrtalanul üljön ott, de olyan személy, aki kormányzói állás várományosa… azonkívül sok úrihölgy házába bejáratos: például Csehtarjova államtanácsomé házába és több máséba… Maga is belátja… Én nem tudom, tisztelt uram… (ezt mondva Kovaljov őrnagy vállat vont)… bocsásson meg… de ha az ügyet a kötelesség és a becsület szabályainak szempontjából szemléljük… maga is megértheti.
— Egy mukkot sem értek — felelte az orr. — Magyarázza meg kielégítőbben.
— Nagyságos uram… — mondotta Kovaljov saját méltóságának teljes tudatában — nem tudom, hogyan értsem az ön szavait… Hisz itt az egész dolog olyan világos, mint a nap… Vagy önnek az a szándéka?… Hisz maga az én tulajdon orrom!
Az orr ránézett az őrnagyra, és kissé összevonta a szemöldökét.
— Ön téved, tisztelt uram. Én — én vagyok. Közöttünk nem lehet semmilyen szorosabb kapcsolat. Egyenruhájának gombjáról ítélve ön minden bizonnyal a szenátusban vagy legfeljebb az igazságügyi osztálynál teljesít szolgálatot, én pedig tudományos területen dolgozom. — Azzal az orr elfordult, és tovább imádkozott.
Kovaljov teljesen elveszítette a fejét, és nem tudta, mit csináljon, sőt azt se, hogy mit gondoljon. E pillanatban női ruha kellemes suhogása ütötte meg a fülét. Egy tetőtől talpig csipkedíszbe öltözött, idősebb nő közeledett egy karcsú hölgy kíséretében, aki szalmasárga kalapot és sudár termetén bűbájosan festő fehér ruhát viselt, amely könnyű volt, mint a rétestészta. Mögöttük egy dús pofaszakállú úr állt meg — egész tucat gallér a nyakán —, és felnyitotta burnótszelencéjét.
Kovaljov közelebb lépett hozzá, kihúzta batiszt inggallérját, megigazította az aranyláncon fityegő pecsétnyomókat, és jobbra-balra nyájasan mosolyogva, minden figyelmét a pehelykönnyű hölgyre fordította, aki, mint a tavaszi virág, picikét meghajolt, és homlokához emelte szinte átlátszó ujjú, hófehér kacsóit.
Kovaljov még szélesebb mosolyra húzta a száját, amikor a kalap széle alatt megpillantotta a hölgy kerek, hattyúfehér állacskáját és az első tavaszi rózsa színében pompázó orcájának egy részét.
De azonnal arrább ugrott, mintha megégette volna magát. Eszébe jutott, hogy az orra helyén nincs semmi, és könnybe lábadt a szeme. Megfordult, hogy kereken a szeme közé vágja az egyenruhás úrnak: csak játssza az államtanácsost, aljas gazfickó, és nem egyéb, mint az ő tulajdon orra… De az orrnak már híre-hamva se volt, sikerült megugrania, minden bizonnyal látogatóba ment valakihez.
Ez a körülmény kétségbe ejtette Kovaljovot. Elindult visszafelé, és egy percre megállt az oszlopcsarnokban, fürkészve pillantgatott mindenfelé, nem bukkan-e fel valahol az orr.
Arra nagyon jól emlékezett, hogy az orr tollforgós kalapot és arannyal kivarrt egyenruhát viselt, de se a kabátja, se a kocsija, se a lovai színét nem jegyezte meg, sőt még azt sem, állt-e mögötte valamilyen inas, és milyen libériában.
Közben olyan temérdek kocsi száguldozott összevissza, mégpedig olyan sebesen, hogy nehezen lehetett volna az övét észrevenni; de ha felfedezte volna is a sok kocsi között, akkor se állt volna módjában megállítani.
Gyönyörű, verőfényes nap volt. A Nyevszkij Proszpekten valósággal nyüzsgött a nép. A Policejszkij-hídtól az Anyicskin-hídig a hölgyek valóságos virágözöne hullámzott az egész járdán.
Lám, itt jön szembe egy ismerős udvari tanácsos, akit ő rendszerint alezredesnek nevezett, ha idegenek előtt ejtett szót róla. Ahol jön ni, Jarizskin, szenátusi irodafőnök, igen jó barátja, aki örökké vesztett a bosztonon, valahányszor nyolcast hívott. Amott egy másik őrnagy, aki ülnökséget kapott a Kaukázusban, és most integet neki, hogy menjen oda hozzá…
— Vigye el az ördög! — dünnyögte Kovaljov. — Hé, kocsis, hajts azonnal a rendőrfőnökhöz.
Kovaljov beült a bérkocsiba, és csak annyit kiáltott a kocsisnak: „Hajts, de lóhalálában!”
— Itthon van a rendőrfőnök? — kérdezte, amikor belépett az előszobába.
— Nincs — felelte a kapus —, az imént hajtott el.
— No, még csak ez hiányzott!
— Igenis — tódította a kapus —, nem olyan régen, de elment. Ha egy fél perccel hamarabb jön, még itthon találja.
Kovaljov egy pillanatra se vette le arcáról a zsebkendőt; megint kocsiba vágta magát, és kétségbeesett hangon kiáltotta a kocsisnak: „Gyerünk!”
— Hová? — kérdezte a kocsis.
— Hajts egyenest!
— Hogyhogy egyenest? Itt kanyar van: jobbra vagy balra?
Ez a kérdés meghökkentette Kovaljovot, és szeget ütött a fejébe. Az ő helyzetében mindenekelőtt a főkapitányságra kellett volna robogni, nem azért, mintha ez az ügy közvetlenül reá tartozott volna, hanem azért, mert a főkapitányság intézkedései esetleg sokkal gyorsabbak és hatékonyabbak lettek volna, mint más hivatalokéi. Olyan hivatalos fórum főnökségénél keresni elégtételt, ahol az orr tisztviselőnek adta ki magát, ostobaság lett volna, hiszen az orr feleleteiből világos volt, hogy ez előtt az egyén előtt semmi sem szent, és nyilván ebben az esetben is ugyanúgy hazudott volna, mint amikor azt erősítgette, hogy sohase találkozott vele.
Így aztán Kovaljov már-már odaszólt a kocsisnak, hogy hajtson a főkapitányságra, amikor megint eszébe ötlött, hogy ez az alávaló gazfickó, aki mindjárt az első találkozáskor olyan arcátlanul viselkedett vele szemben, élve az alkalommal, megint elszelelt a városból valahová, és akkor úgyis hiábavaló lenne mindenféle nyomozás, vagy esetleg — amitől isten ments — egy álló hónapig is elhúzódhat.
Végül, mintha csak maga az ég világosította volna meg az elméjét, úgy határozott, hogy egyenest egy lap kiadóhivatalába robog, és még idejében közzétesz egy hirdetést az orr valamennyi ismertetőjelének tüzetes leírásával, hogy bárki, aki találkozik vele, tüstént hazaszármaztassa, vagy legalábbis értesítést küldjön, hol tartózkodik az a fickó.
Így hát miután eltökélte magát, utasította a kocsist, hogy hajtson a kiadóhivatalba. Egész úton folyton bökdöste a kocsis hátát, és szüntelenül noszogatta: „Gyorsabban, te gazember, gyorsabban, te alávaló!” „Ejnye, uram!” — kiáltotta ilyenkor a kocsis a fejét csóválva, és a gyeplővel megcsapkodta lovát, amelynek olyan hosszú szőre volt, mint egy pincsikutyának.
Végre megállt a bérkocsi, és Kovaljov zihálva befutott a kis fogadószobába, ahol egy ócska frakkos, szemüveges, ősz hivatalnok tollát foga közé véve ült az asztalánál, és rézpénzt számolt, amit az imént tettek elébe.
— Ki vesz itt fel hirdetéseket? — kiáltotta Kovaljov. — Á, jó napot!
— Alászolgája — köszönt vissza a hivatalnok, és egy pillanatra felemelte a szemét, azután megint lepillantott a pénzoszlopokra.
— Szeretnék közzétenni…
— Bocsásson meg! Kérem, tessék egy kissé türelemmel tenni — mondotta a hivatalnok, miközben jobbjával számokat írt a papirosra, baljának ujjaival pedig két golyót tolt át a számvetőn.
Egy paszományos inas, akinek egész külseje arra vallott, hogy előkelő főúri háznál szolgál, kezében cédulát fogva állt az asztal előtt, és helyesnek tartotta, hogy tanújelét adja közvetlenségének:
— Higgye el, uram, az a kiskutya nem éri meg a nyolc hatost, vagyis hát én nem adnék érte nyolc garast sem, de a grófnő úgy szereti — biz’ isten szereti —, hogy száz rubel jutalmat ígér annak, aki előkeríti. Tisztesség ne essék szólván, hogy is állunk ezzel? Az emberek ízlése nagyon elüt egymásétól: ha valaki vadász, ám tartson magának vizslát vagy uszkárt; ne sajnáljon rászánni ötszázat, adjon ezret érte, de aztán jó legyen az a kutya!
A tiszteletre méltó hivatalnok fontoskodó arccal hallgatta, de ugyanakkor bonyolult számolással foglalatoskodott: megszámlálta, hány betű van azon a cédulán, amelyet most toltak eléje.
Kétoldalt egész sereg vénasszony, kereskedősegéd és háziszolga tolongott cédulákkal a kezében. Az egyiken az állt, hogy józan életű parádés kocsis elszegődnék; a másik cédula alig használt hintót hirdetett, amelyet 1814-ben hozattak Párizsból; a harmadik cédu lán tizenkilenc esztendős, fehérneműmosásban nagy gyakorlattal rendelkező, de egyéb munkára is alkalmas cselédlány ajánlkozik; eladó tartós kocsi, egy rugó híjával, továbbá fiatal, tüzes, almásderes paripa, mindössze tizenhét esztendős; kapható Londonból érkezett friss répa - és retekmag; összkomfortos villa kétrekeszes lóistállóval és olyan telekkel, ahol elsőrendű nyírfaligetet vagy fenyvesparkot lehet ültetni; volt ott egy felhívás azokhoz is, akik ócska csizmatalpat óhajtanak vásárolni — értekezni lehet mindennap reggel nyolc órától három óráig.
Az a szoba, ahol ez az egész társaság összezsúfolódott, igen kicsiny, a levegő pedig rendkívül fülledt volt: de Kovaljov törvényszéki ülnök nem érezhette a bűzt, mert teljesen eltakarta arcát zsebkendőjével, és mert maga az orra is a jó ég tudja hol, merre csavargott.
— Kedves uram, szabad kérnem… Nagyon sürgős — szólalt meg végül türelmetlenül.
— Rögtön, rögtön! Két rubel negyvenhárom kopejka! Ebben a pillanatban! Egy rubel hatvannégy kopejka — mormolta a deres hajú úr, s a vénasszonyok meg a házmesterek felé röpítette a cédulákat. — Ön mit óhajt? — kérdezte végre Kovaljovhoz fordulva.
— Kérem — mondta Kovaljov —, nagy gazság és disznóság történt; még most sem tudom, hányadán áll a dolog. Csak annyit szíveskedjék közzétenni, hogy az, aki előkeríti nekem ezt a gazfickót; illő jutalomban fog részesülni.
— Szabad kérdeznem, mi a családneve?
— Nem, nem, minek ide családnév? Nem mondhatom meg. Nekem igen sok ismerősöm van: Csehtarjova államtanácsosné, Pelageja Grigorjevna Podtocsina törzstisztné meg… Isten ments, hogy megtudják! Csak írja egyszerűen: törvényszéki ülnök, vagy még jobb lesz így: őrnagyi rangot viselő személy.
— És a megszökött egyén cselédje önnek?
— Mi, hogy cselédem-e? Akkor még nem lenne ilyen nagy gazság a részéről. Éntőlem az orr szökött meg…
— Hm! Furcsa vezetéknév! És tetemes összeget lopott öntől az az Orr úr?
— Hogyhogy Orr úr? De hiszen ön félreérti a dolgot! Az orrom, a tulajdon orrom tűnt el nyomtalanul. Maga Belzebub akar csúfot űzni belőlem!
— De hát hogyan tűnt el? Valamit sehogy se bírok megérteni.
— Hát én nem tudom önnek megmondani, hogyan, de az a lényeges, hogy most a városban kocsikázik összevissza, és államtanácsosnak mondja magát. Éppen ezért kérem önt, közöljön egy hirdetést az újságban, hogy aki elcsípi, haladéktalanul hozza el hozzám. De igazán, gondoljon bele maga is — hogyan legyek én meg olyan feltűnő testrész nélkül? Ez nem olyan, mint valamelyik kisujj a lábon, amelyet csizmába dug az ember, és senki se látja, ha nincs is. Én csütörtökönként Csehtarjova államtanácsosnéhoz szoktam járni; Podtocsina Pelageja Grigorjevna, a törzstisztné meg a csinos kislánya szintén nagyon jó ismerőseim, és csak gondoljon bele maga is, milyen a helyzetem! Hisz így nem kerülhetek a szemük elé.
A hivatalnok elgondolkozott, amit erősen összeszorított szája is jelzett.
— Nem, nem tehetek ilyen hirdetést az újságba — mondta végül hosszas hallgatás után.
— Hogyhogy? És miért nem?
— Hát csak! Esetleg csorbát ütne a lap tekintélyén. Ha mindenki arról kezd firkálni, hogy megszökött az orra, akkor… Már úgyis azt beszélik, hogy sok képtelenség és hazug mendemonda jelenik meg az újságokban.
— De miért volna ez képtelenség? Ebben az esetben szó sincs ilyesmiről.
— Azt csak maga gondolja, hogy nincs. De a múlt héten is fordult elő hasonló eset. Beállított egy hivatalnok ugyanúgy, mint ahogy most ön idejött. Hozott egy cédulát, mikor kiszámítottam, két rubel hetvenhárom kopejka bevétel volt belőle, és az egész hirdetés abból állt, hogy elbitangolt egy fekete szőrű uszkár. Azt hinné az ember, hogy ebben nincs semmi különös. És mégis kiderült, hogy gúnyirat: az az uszkár egy intézmény pénztárosa volt, már nem emlékszem, melyiké.
— De hisz én nem holmi uszkárról, hanem a tulajdon orromról akarok hirdetést leadni, vagyis hát az majdnem annyi, mintha saját magamról volna szó.
— Nem, ilyen hirdetést semmiképpen sem tudok felvenni.
— De amikor nekem elveszett az orrom!
— Ha elveszett, akkor az az orvosra tartozik. Azt beszélik, hogy vannak emberek, akik olyan orrot tudnak ragasztani, amilyet csak akarnak. Egyébként most veszem észre, hogy ön minden bizonnyal igen vidám kedélyű ember, és szeret társaságban tréfálkozni.
— Esküszöm az élő Istenre! Különben tessék, ha már idáig fajult a dolog, hát megmutatom magának.
— Minek így idegeskedni? — folytatta a hivatalnok, és szippantott egy csipet burnótot. — Egyébként, ha nem kellemetlen önnek — tette hozzá, és kíváncsian közelebb hajolt —, igen kívánatos volna megtekinteni.
A törvényszéki ülnök levette arcáról a kendőt.
— Csakugyan rendkívül furcsa! — mondotta a hivatalnok. — Egészen lapos a helye, akár a frissen sült palacsinta. Igen… szinte hihetetlenül lapos.
— No, még most is fog vitatkozni? Magának is be kell látnia, hogy lehetetlen fel nem venni ezt a hirdetést. Én különösen hálás leszek, és nagyon örülök, hogy e história révén az a szerencse ért, hogy megismerkedhettem önnel… — az őrnagy, amint ebből is látható, rászánta magát, hogy ezúttal egy kissé hízelegni fog.
— Közzétenni, persze az még nem volna olyan nehéz dolog — mondotta a hivatalnok —, de én nem látom, mi haszna lenne önnek ebből. Ha akarja, bízza az ügyet olyanra, akinek művészi stílusa van, hogy írja le, mint ritka természeti tüneményt, és közöltesse le a cikkecskét a Szevernaja Pcselá-ban (még egyet szippantott a burnótból) az ifjúság épülésére (most megdörgölte az orrát), vagy pedig csak úgy, mindenki szórakoztatására.
A törvényszéki ülnök elvesztette az utolsó csepp reményét is. Lesütötte szemét, és az újság szélére pillantott, ahol egy előadásról szóló hirdetés állt; már-már mosolyra derült az arca, amikor megakadt a szeme egy nagyon csinos színésznőnek a nevén, és kezével önkéntelenül is zsebéhez kapott, hogy megnézze, van-e nála kékhasú bankó, mert a törzstiszteknek Kovaljov véleménye szerint okvetlen páholyban kell ülniük — de mihelyt eszébe jutott az orr, megsavanyodott a mosolya.
Nyilván a hivatalnokot is megindította Kovaljov súlyos helyzete. Némileg enyhíteni akart az őrnagy keserűségén, és illendőnek tartotta, hogy néhány szóban kifejezze részvétét.
— Igazán mondom, engem is bánt, hogy ilyen furcsa eset történt önnel. Nem tetszik egy kis burnótot szippantani? Ez megszünteti a fejfájást, elűzi a búbánatot; sőt még aranyér ellen is használ. —
Azzal odanyújtotta Kovaljovnak a burnótszelencét, miközben eléggé ügyesen alája fordította a fedelét, amelyet egy kalapos hölgy arcképe ékesített.
Ez a jóhiszemű gesztus egészen kihozta Kovaljovot a béketűrésből.
— Nem értem, hogy van kedve ilyenkor viccelődni — mondotta mérgesen. — Nem látja, hogy nekem éppen az nincs, amivel szippanthatnék? Vigye el az ördög a maga dohányát! És most rá se tudok nézni, nemcsak az olyan vacak berezinaira, mint a magáé, hanem még ha Rapét kínálna, arra se.
Amikor megmondta a magáét, alaposan felpaprikázva eltávozott a lapkiadóból, és elindult a kerületi rendőrfelügyelőhöz. Ez a rendőrfelügyelő nagyon szerette a cukrot.
Lakásának előszobája, de még az ebédlője is tömve volt cukorsüvegekkel, amelyeket a kereskedők hoztak neki — barátságból. A szakácsnő éppen most húzta le a rendőrfelügyelő lábáról a kincstári csízmát; kardja és egyéb hadfelszerelése már békésen függött a különböző sarkokban, félelmetes háromszögletű kalapját hároméves fiacskája kaparintotta kezébe, ő maga pedig a hadiélet fáradalmai után éppen azon volt, hogy megkóstolja a béke örömét.
Kovaljov épp akkor toppant be, amikor a felügyelő nagyot nyújtózkodott, elkrákogta magát, és kijelentette: „Most pedig szundítok két órácskát. Remek lesz!” Ebből már előre lehetett sejteni, hogy a törvényszéki ülnök a legeslegalkalmatlanabb időben állított be. De még ha néhány font teát vagy posztót vitt volna ajándékba, akkor is kétséges, hogy örömmel fogadják-e.
A felügyelő nagy kedvelője volt a művészeteknek és az iparnak, de az állami bankjegyeket mindennél többre becsülte. „Ez jó kis dolog — szokta mondani —, nincs is ennél jobb a világon; enni nem kér, nem sok helyet foglal el, egy mellényzsebben is elfér, és ha leejted, nem törik szét.”
A felügyelő eléggé szárazon fogadta Kovaljovot, és azt mondta, a délután nem arra való idő, hogy nyomozást folytasson az ember, és maga a természet rendelte úgy, hogy jóllakás után pihenni kell egy keveset (a törvényszéki ülnök ebből láthatta, hogy a rendőrfelügyelő kitűnően ismeri a régi bölcsek aranymondásait), és hogy rendes embernek nem tépik le az orrát. Hozzátette azt is, hogy sok mindenféle őrnagy van a világon, akinek még az alsóruhája sincs illő állapotban, és mégis mindenüvé betolakodik, ahol semmi keresnivalója sincs.
Vagyis nem sokat köntörfalazott, hanem kereken megmondta neki a magáét! Meg kell jegyezni, hogy Kovaljov rendkívül könnyen sértődő ember volt. Mindent meg tudott bocsátani, akármit is beszéltek őróla magáról, de nem ismert tréfát, ha rangját meg a címét kezdték ki.
Véleménye szerint színdarabokban is minden megengedhető, ami közönséges tisztekre vonatkozik, de törzstiszteket semmiképpen sem szabad megtámadni. A felügyelő viselkedése annyira zavarba hozta, hogy megcsóválta a fejét, és a sértett méltóság öntudatával, széttárt karral mondotta: „Belátom, hogy az ön szájából elhangzott eme sértő megjegyzések után kár tovább a szót vesztegetnem…” — és eltávozott.
Mire hazaért, nem is érezte a lábát. Már alkonyodott. A hiábavaló lótás-futás után komornak és rendkívül undorítónak rémlett a lakása.
Amikor belépett az előszobába, a piszkos bőrdíványon Ivant, az inasát pillantotta meg, aki hanyatt fekve köpködött a mennyezetre, és eléggé ügyesen találta el mindig ugyanazt a pontot. Ez a példátlan közömbösség feldühítette Kovaljovot. Kalapjával kupán vágta az inast, és ráripakodott: „Te disznó, te mindig a hülyeségekkel lopod a napot!”
Ivan egy szempillantás alatt felpattant a helyéről, és hanyatt-homlok rohant, hogy lesegítse gazdájáról a köpenyt.
Az őrnagy szobájába érkezve fáradtan és bűntudatosan vetette magát karosszékébe.
— Istenem, istenem! Miért szakadt rám ez a balszerencse? — sóhajtozta. — Ha a kezem vagy lábam hiányozna, még mindig jobb lenne. Ha fülem nem volna, az rossz lenne, de mégis elviselhetőbb; az orrtalan ember azonban tudja az ördög, micsoda: madár is, meg nem is, polgár is, meg nem is; jobb, ha fogja az ember, és kidobja az ablakon! Még ha háborúban vagy párbajban vágták le, vagy én magam volnék az oka; de csak úgy potyára, ingyen, haszontalanul veszett el! De nem, ez nem lehet — tette hozzá, miután elgondolkozott kissé a dolgon.
— Nem valószínű, hogy az ember orra elvesszen, semmiképpen sem valószínű. Ez minden bizonnyal csak rossz álom vagy egyszerűen káprázat; lehet, hogy valahogy tévedésből víz helyett a szeszt ittam meg, amivel borotválkozás után szoktam bedörzsölni az államat. Az a hülye Ivan nem vette észre, és én derekasan benyakaltam belőle. —
Meg akart győződni róla, hogy valóban részeg-e, és olyan fájdalmasan megcsípte magát, hogy feljajdult. Ez a fájdalom végképp meggyőzte arról, hogy ébren, teljesen józanul cselekszik és gondolkozik. Összehúzott szemmel, óvatosan közeledett a tükör felé, az a titkos gondolat motoszkált benne, hogy hátha ott lesz az orr a rendes helyén. De abban a pillanatban hátraugrott. „Tiszta karikatúra!” — kiáltott fel.
A dolog valóban érthetetlen volt. Még ha egy gomb vagy egy ezüstkanál, vagy valami hasonló veszett volna el! De hogy az orra vesszen el valakinek, mégpedig a saját lakásán?!
Kovaljov őrnagy, miután minden körülményt fontolóra vett, alighanem akkor járt legközelebb az igazsághoz, amikor arra gyanakodott, hogy ennek nem lehet más az oka, mint Podtocsina törzstisztné, aki azt szerette volna, hogy Kovaljov vegye el a lányát. Ő maga is szeretett ugyan a lány körül legyeskedni, de kerülte a végleges nyilatkozást.
Amikor pedig a törzstisztné nyíltan kijelentette, hogy hozzá akarja adni a lányát, ő lassan-lassan más vizekre kezdett evezni bókjaival, mentegetődzött, hogy ő még fiatal, szolgálnia kell még vagy öt esztendőt, hogy kereken negyvenkét éves legyen.
Úgy látszik, a törzstisztné — nyilván bosszúból elhatározta, hogy csúffá teszi őt: evégett felbérelt valami javasasszonyt, mert semmiképpen sem lehetett feltételezni, hogy az orrát levágták volna, senki se jött be hozzá a szobájába; Ivan Jakovlevics, a borbély pedig még szerdán borotválta őt, és az egész szerdai nap folyamán, sőt csütörtökön is megvolt az orra épségben — ezt ő nagyon jól tudta, kitűnően emlékezett rá. Azonkívül fájdalmat is érzett volna, és a seb kétségtelenül nem hegedt volna be olyan hamar, s most nem lenne olyan lapos, mint a palacsinta.
Terveket kezdett főzni a fejében. Hivatalos formában a törvény elé idéztesse-e a törzstisztnét, vagy maga menjen el hozzá, és úgy bizonyítsa rá a bűnét?
Elmélkedését az ajtó valamennyi hasadékán beszűrődő fény szakította félbe, amely tudtára adta, hogy Ivan már gyertyát gyújtott az előszobában. Nemsokára megjelent Ivan is; maga előtt hozta a gyertyát, és élesen megvilágította vele az egész szobát.
Kovaljov első mozdulata az volt, hogy felkapta a zsebkendőt, és eltakarta azt a helyet, ahol tegnap még az orra volt, mert még eltátja azt a málé száját ez a mafla, ha ilyen furcsaságot vesz észre a gazdáján.
Ivan még nem érkezett kimenni a maga egérlyukába, amikor az előszobából ismeretlen hang hallatszott:<delimiter>— Itt lakik Kovaljov törvényszéki ülnök?
— Kerüljön beljebb! Kovaljov őrnagy itt van — szólt ki Kovaljov; sietve felugrott, és kinyitotta az ajtót.
Egy nem túlságosan szőke, de nem is barna pofaszakállú, csinos külsejű, eléggé pufók arcú rendőrtiszt lépett be, ugyanaz, aki az elbeszélés elején az Izsák-hídnál állt.
— El tetszett veszíteni az orrát?
— Igen, úgy van!
— Megvan! Megtaláltuk!
— Mit mond? — kiáltott fel Kovaljov őrnagy. De az öröm elvette a szavát. Mind a két szemét rámeresztette az előtte álló rendőrtisztviselőre, akinek pufók arcán és duzzadó ajkán ide-oda imbolygott a gyertya lobogó fénye.<delimiter>— Hogyan?
— Furcsa véletlen folytán. Útközben csípték el. Már postakocsiban ült, és Rigába akart utazni. Útlevele is volt, amelyet jó régen állítottak ki egy hivatalnok nevére. Érdekes: eleinte magam is úriembernek néztem. De szerencsére nálam volt a pápaszemem, és így tüstént észrevettem, hogy — egy orr. Én ugyanis rövidlátó va gyok, és ha ön elém áll, én csak annyit látok, hogy önnek van arca, de se orrot, se szakállt, se semmit nem tudok megkülönböztetni rajta. Anyósom szintén egészen vaksi.
Kovaljov magánkívül volt.<delimiter>— Hol van? Hol? Mindjárt szaladok.
— Ne törje magát. Tudtam, hogy szüksége van rá, és magammal hoztam. Az a különös, hogy ebben a dologban a Voznyeszenszkij utcai galád borbély a főbűnös, aki most az őrszobán csücsül. Már régóta iszákossággal és tolvajlással gyanúsítottam, és még tegnapelőtt is elcsent egy boltból egy tucat gombot. Az ön orra tökéletesen olyan, mint volt. — Ezzel a zsebébe nyúlt, és előhúzta a papírba csomagolt orrot.
— Úgy van, ez az! — kiáltott fel Kovaljov. — Pontosan ez az! Fogyasszon el ma velem egy csésze teát.
— Nagy élvezetnek tartanám, de sajnos, semmiképpen sem tehetem meg. Innen egy ideggyógyintézetbe kell hajtatnom… Nagyon felment az ára mindenféle élelmiszernek… Nálam lakik a napam, vagyis a feleségem anyja is, no meg ott vannak a gyerekek… Az idősebbik különösen nagy reményekre jogosít: roppant okos fiúcska, de egy fityingem sincs, hogy taníttassam…
Kovaljov megértette a célzást. Felvett az asztalról egy vörös hasú bankót, és a kezébe nyomta. A rendőrtiszt mélyen meghajolt, kilépett az ajtón, és Kovaljov szinte ugyanabban a percben már az utcáról hallotta a hangját; keményen megdorgált egy buta parasztot, aki a körútra merészkedett a taligájával.
A törvényszéki ülnök a rendőrtiszt távozása után néhány pillanatig valami bizonytalan állapotban maradt. Még pár perc múlva is alig tért magához, annyira kizökkentette a kerékvágásból a váratlan öröm. Elővigyázatosan megfogta a megtalált orrot, és még egyszer tüzetesen szemügyre vette.
— Úgy van, pontosan ez az! — mondotta Kovaljov őrnagy. — Még a pattanás is itt van, amelyik tegnap pörsent a bal oldalán. — Az őrnagy kis híján elkacagta magát örömében.
De semmi sem tart sokáig ezen a földön, ezért aztán az öröm sem olyan eleven a következő pillanatban, mint az első percben volt. A harmadik pillanatban még gyengébb lett, és végül észrevétlenül beleolvadt egy mindennapi hangulatba, mint ahogy a vízen a hullámkörök, amelyeket egy belepottyant kő vert fel, végül egybeolvadnak a sima felszínnel.
Kovaljov töprengeni kezdett, és rájött, hogy a dolognak még koránt sincs vége: az orr megtaláltatott ugyan, de hát vissza kell illeszteni, fel kell ragasztani a helyére.
— De vajon visszaragad-e?
E kérdés hallatára, amelyet maga adott fel magának, egészen elsápadt.
Kimondhatatlan félelemérzettel rohant az asztalhoz, maga elé húzta a tükröt, nehogy esetleg görbén ültesse vissza az orrát. Keze remegett, óvatosan és körültekintően visszahelyezte az orrot előző helyére. Ó, borzalom! Az orr nem akart visszaragadni!
A szájához emelte, kissé megmelegítette leheletével, és megint próbálta visszatenni arra a lapos helyre, amely a két orcája között éktelenkedett: de az orr semmiképpen sem akart ott maradni.
— No, mássz vissza, te hülye! — kiáltott rá. De az orr mintha fából lett volna. S olyan furcsa zörejjel esett az asztalra, akárcsak valami dugó.
Az őrnagy arca görcsösen eltorzult. — Csakugyan nem lehet visszailleszteni? — kérdezte rémülten. De akárhányszor emelte oda a régi helyére, mindannyiszor kudarcba fulladt az igyekezete.
Behívta Ivant, és az orvosért küldte, akinek ugyanabban a házban gyönyörű lakása volt a félemeleten.
Ez az orvos igen tekintélyes férfiú volt. Csudaszép szurokfekete pofaszakálla, üde, erős, egészséges felesége volt, reggelire friss almát evett, és rendkívül tisztán tar totta a száját. Minden istenadta reggelen majdnem háromnegyed órán át öblögette, és a fogait öt különféle kefével súrolgatta.
A doktor abban a szempillantásban ott termett. Megkérdezte, mikor történt a baleset, aztán állánál fogva felemelte Kovaljov őrnagy fejét, hüvelykujjával megfricskázta azon a helyen, ahol azelőtt az orra volt: az őrnagy kénytelen volt hátrakapni a fejét, de olyan erővel, hogy a búbját alaposan belevágta a falba.
Az orvos kijelentette, hogy az katonadolog, és miután azt tanácsolta, hogy kissé jöjjön errébb a faltól, először jobbra fordította a fejét, és megcsipkedte azt a helyet, ahol azelőtt az orra volt, és csak annyit mondott: „Hm!” Aztán balra fordíttatta a fejét, és megint csak azt mondta: „Hm!” Végül a hüvelykujjával megint megfricskázta, úgyhogy Kovaljov rántott egyet a fején, mint a ló, amelynek a fogát nézik. E próbatétel után az orvos megcsóválta a fejét, és kijelentette:
— Nem, nem lehet! Jobb, ha így marad, mert még csak rontanánk rajta. Persze oda lehet illeszteni; én talán mindjárt fel is ragasztanám magának, de biztosíthatom, hogy ez csak még rosszabb lenne önnek.
— Nagyszerű! És hogy legyek meg orr nélkül?! — kérdezte Kovaljov. — Rosszabb már nem lehet, mint most. Az ördög tudja, mi ez tulajdonképpen. Hogy merjek én ilyen fertelmes ábrázattal emberek közé menni?
Ismerőseim köre nagy. Ma is két családhoz kellett volna mennem estélyre: Csehtarjova államtanácsosnéhoz, Podtocsina törzstisztnéhez… Habár azok után, amiket most elkövetett ellenem, nem állok többé szóba vele, legfeljebb a rendőrségen keresztül.
Könyörüljön meg rajtam! — rimánkodott Kovaljov. — Valóban nincs rá valami mód? Csak ragassza vissza úgy-ahogy: nem baj, ha nem jó lesz is, csak megmaradjon; veszélyes helyzetekben egy picikét én is tarthatom a kezemmel. S azonkívül nem is táncolok, hogy bármiféle óvatlan mozdulattal is árthatnék neki. Ami pedig a vizitért való hálámat illeti, legyen nyugodt, amennyire csak zsebemből futja…
— Higgye el — vágott közbe az orvos se nem hangos, se nem halk, de rendkívül meggyőző és szuggesztív hangon —, hogy én sohasem önzésből gyógyítok. Ez nem férne össze elveimmel és mesterségemmel. Igaz ugyan, hogy pénzt fogadok el a vizitekért, de csakis azért, hogy ne sértsem meg a beteget szabódásommal.
Persze, én helyére illeszteném az ön orrát, de becsületszavamra mondom — ha ugyan hisz ön az én szavamban —, hogy ez sokkal rosszabb lesz. Bízza inkább magára a jótékony természetre. Mosogassa minél gyakrabban hideg vízben, és biztosítom magát, hogy orr nélkül is éppolyan egészséges lesz, mint ha orra volna.
Ami pedig az orrot illeti, azt tanácsolom, hogy tegye spirituszos üvegbe — vagy még jobb, ha két evőkanál pálinkát és langyos ecetet önt rá —, akkor takaros kis összeget kap érte. Még én is megveszem, ha ugyan nem csapja túl magasra az árát.
— Nem, nem! Semmi kincsért sem adom el! — kiáltotta kétségbeesetten Kovaljov őrnagy. — Inkább ott rohadjon!
— Bocsásson meg — mondotta az orvos, és meghajolt —, csak hasznára akartam lenni… Mit csináljunk? Mindenesetre látta, hogy elkövettem minden tőlem telhetőt. — Azzal a doktor méltóságos tartással kivonult a szobából. Kovaljov nem is vette észre az arcát, és rémes kábultságában csak hófehér ingének a fekete frakk ujjából előkandikáló kézelőjét látta.
Elhatározta, hogy mindjárt másnap, még mielőtt panaszt tenne, ír a törzstisztnének, hátha rááll, hogy harc nélkül visszaadja neki azt, ami neki jár. A levél így hangzott:
Nagyságos Pelageja Grigorjevna úrhölgy!<delimiter>Nem tudom megérteni különös eljárását. Legyen nyugodt, hogy viselkedésével semmit se nyer, és semmiképpen sem fog rákényszeríteni arra, hogy feleségül vegyem a lányát.
Higgye el, hogy az orommal kapcsolatos esetet töviről hegyire ismerem, úgyszintén azt is tudom, hogy ebben Ön a főbűnös és senki más. Orromnak a helyéről való váratlan eltávolítása, megszöktetése, hivatalnok képére való álcázása és végül eredeti alakjában való felbukkanása nem egyéb, mint Ön vagy azok által űzött boszorkányság, akik Önhöz hasonlóan ezt a tisztes foglalkozást gyakorolják. A magam részéről kötelességemnek tartom Önt előre értesíteni, hogyha az általam említett orr nem kerül vissza a helyére még a mai nap folyamán, akkor kénytelen leszek a törvény védelméhez és pártfogásához folyamodni.
Egyébként tejes tisztelettel vagyok<delimiter>alázatos szolgája<delimiter>Platon Kovaljov
Igen tisztelt uram, Platon Kuzmics!<delimiter>Levele rendkívül meglepett. Őszintén bevallom, sohasem vártam volt ezt, főként ami az Ön részéről hangoztatott igazságtalan szemrehányásokat illeti. Tudatom Önnel, hogy azt a tisztviselőt, akit levelében említ, sohasem fogadtam otthonomban, sem álcázott, sem valódi formájában.
Igaz, hogy Filipp Ivanovics Potancsikov szokott eljárni hozzám, és bár valóban szerette volna elnyerni leányom kezét, én — jóllehet józan életű és nagy tudású ember — soha a legcsekélyebb reményre sem jogosítottam őt.
Ön említést tesz még az orráról is. Ha ezen azt érti, hogy én fricskát akartam adni az ön orrára, vagyis szabályszerűen ki akartam Önt kosarazni, akkor meglepő, hogy éppen Ön beszél ilyesmit, holott én — nagyon jól tudhatja maga is — éppen ellenkező véleményen voltam, és ha Ön akár tüstént megkéri a lányom kezét, úgy, ahogyan illik, én kész vagyok azonnal eleget tenni e kérésnek, mert ez mindig hő vágyam volt, aminek reményében maradok szolgálatára mindenkor készséges híve<delimiter>Pelageja Podtocsina
— Nem — mondta Kovaljov, amikor elolvasta a levelet. — Ő valóban nem hibás. Nem lehet az! Ez a levél úgy van megírva, hogy nem írhatta olyan ember, aki ludas valamilyen gaztettben! —
A törvényszéki ülnök eléggé jártas volt ezen a téren, mert még annak idején, a Kaukázusban, több alkalommal küldték ki nyomozásra. — Hogy eshetett meg? Micsoda véletlen műve ez? Az ördög sem tud ebben eligazodni! — mondotta végül, és egészen elcsüggedt.
Közben városszerte különféle mendemondák terjedtek el erről a szokatlan esetről, éspedig nem minden tódítás nélkül — már ahogyan szokás nálunk.
Akkoriban különösen fogékony volt mindenkinek az agya éppen az ilyen rendkívüli jelenségek iránt: csak nem régóta kezdték foglalkoztatni az egész várost a magnetizmus hatását puhatoló kísérletek. Ezenkívül a Konyusennaja utcában még elevenen élt a táncoló asztalok története, és ezért nem meglepő, hogy hamarosan suttogni kezdték: Kovaljov törvényszéki ülnök orra mindennap pontosan három órakor végig szokott sétálni a Nyevszkij Proszpekten. Mindennap töméntelen kíváncsi ember tódult a Nyevszkij Proszpektre.
Valaki azt mondta, hogy az orr Junker üzletében van: a Junker-bolt környékén olyan tömeg verődött össze, és akkora tolongás keletkezett, hogy még a rendőrségnek is közbe kellett lépnie.
Egy tisztes külsejű, pofaszakállas spekuláns, aki a színház bejáratánál különféle száraz cukrászsüteményt szokott árusítani, külön erre az alkalomra remek, erős fapadokat csináltatott, amelyekre fejenként nyolcvan kopejkáért engedte felállni a kíváncsi nézőket.
Egy kiszolgált ezredes külön ennek a kedvéért jött el hazulról, és csak nagy üggyel-bajjal tudott keresztülfurakodni a tömegen; de nagy bosszúságára az üzlet kirakatában orr helyett közönséges gyapjúujjast és egy kőnyomású képet látott, amely egy harisnyát igazító leányt és egy fa mögül leskelődő, hajtókás mellényű, kicsiny szakállú piperkőcöt ábrázolt. Szóval egy olyan képet, amely már több mint tíz éve lóg folyton egy és ugyanazon a helyen.
Távozóban bosszúsan jegyezte meg: „Hogy lehet ilyen ostoba és valószínűtlen pletykával bolondítani a népet?!”
Aztán meg az a hír járta, hogy nem a Nyevszkij Proszpekten, hanem a Tauria-parkban sétálgat Kovaljov őrnagy orra, hogy állítólag már rég ott van, és amikor Hozrev Mirza ott időzött, őt is rendkívül ámulatba ejtette a természetnek ez a furcsa játéka. A Sebészeti Akadémia több diákja szintén odament.
Egy előkelő, tiszteletre méltó hölgy külön levélben kérte a park felügyelőjét, hogy mutassa meg gyermekeinek ezt a ritka tüneményt, mégpedig ha egy mód van rá, az ifjúság épülését és oktatását szolgáló magyarázat kíséretében.
Mindezen kalandoknak rendkívül megörültek a nagyvilági ficsúrok, a különféle estélyek elmaradhatatlan látogatói, akik szerették megnevettetni a hölgyeket, és akiknek éppen akkor teljesen kifogyott az egész adomakészletük.
A tisztességes és jóindulatú emberekből álló kisebbség rendkívül fel volt háborodva.
Egy úr méltatlankodva megjegyezte: nem érti, hogyan terjedhetnek el ilyen sületlen koholmányok e felvilágosult században, és csodálkozik azon, hogy a kormány nem fordít figyelmet az ilyesmire. Ez az úr nyilván azok közé tartozott, akik mindenbe szerették volna belekeverni a kormányt, még a feleségükkel való mindennapos civakodásba is.
Ezután… de ennél a pontnál megint köd lepi be az egész kalandot, és egyáltalán nem ismeretes, mi történt azután.
<h1>III</h1>
Micsoda képtelenségek történnek ezen a világon! Néha egyáltalán nem lehet felfedezni a valószínűségnek még az árnyékát sem: lám csak, ugyanaz az orr, amely államtanácsosi rangban kocsikázott összevissza, egyszer csak mintha semmi sem történt volna, megint a helyén találta magát, vagyis Kovaljov őrnagy két orcája között.
Ez már április hetedikén történt. Amikor Kovaljov felébredt, és véletlenül a tükörbe tekintett, megpillantotta — az orrát! Odakap hozzá — úgy van, az orra! „Tyűha!” — rikkantotta Kovaljov, és örömében kis híján táncra perdült a szobában, csak úgy mezítláb, de a betoppanó Ivan megzavarta. Rögtön mosdóvizet hozatott, jól megmosakodott, és még egyszer a tükörbe nézett: megvan az orra!
— Nézd meg csak, Ivan, úgy érzem, mintha egy pattanás volna az orromon — mondta, és közben azt gondolta magában: „Az lesz csak a baj, ha Ivan majd azt mondja: nem, nemcsak pattanás nincs, de még orra sincs!”
De Ivan azt felelte:<delimiter>— Nincsen itt semmiféle pattanás, nagyságos úr, teljesen tiszta az orra!
— Rendben van, az ördög vigye e! — dünnyögte magában az őrnagy, és pattintott egyet az ujjával. Ebben a pillanatban bekukucskált az ajtón Ivan Jakovlevics borbély: de olyan félénken, mint a macska, amelyet csak az imént páholtak el szalonnadézsmálás miatt.
— Mondd meg előre: tiszta a kezed? — kiáltott rá Kovaljov már messziről.<delimiter>— Tiszta.<delimiter>— Hazudsz!<delimiter>— Bizony isten tiszta, uram!<delimiter>— No de aztán vigyázz!
Kovaljov leült, Ivan Jakovlevics egy asztalkendőt dugott a nyaiii kába, és pamacsával egy szempillantás alatt olyan sűrű habot vert az állán meg az arca jó részén, mint amilyet kupecek névnapján szoktak felszolgálni.
„Ejha” — mondta magában Ivan Jakovlevics az őrnagy orrára pillantva, azután a másik oldalra hajtotta a fejét, és oldalt is rákacsintott: „Nini! Hát ezt meg hogyan értse az ember?!” — morfondírozott tovább, és sokáig szemlélte az orrot. Végül könnyedén, finoman, olyan gyengédséggel, amilyet csak el lehet képzelni, felemelte két ujját, hogy megfogja az orr hegyét. Már ilyen volt az ő módszere.
— No, no, vigyázz, hé! — kiáltott rá Kovaljov. Ivan Jakovlevics megijedt, megdöbbent, és úgy zavarba jött, mint még soha. Végül óvatosan csiklandozni kezdte a borotvával az álla alját, és bár nagyon fonákul esett neki, és igen nehéz volt anélkül borotválnia, hogy megfogódzott volna e szaglószervben, valahogy — érdes hüvelykujját az őrnagy arcának és alsó ínyének feszítve — végül mégis legyűrt minden akadályt, és megborotválta.
Amikor minden kész volt, Kovaljov sietett azonnal felöltözni, bérkocsit fogadott, és egyenest a cukrászdába hajtatott. Mikor benyitott, már messziről kiáltotta az inasnak: „Egy csésze csokoládét!” Azután rögtön a tükörbe sandított: megvan az orra! Vidáman hátrafordult, és gúnyosan, szemét kissé összehunyorítva nézett arra a két katonára, akik közül az egyiknek mellénygombnál hajszállal sem nagyobb orra volt.
Ezután annak az ügyosztálynak az irodájába hajtatott, ahol az alkormányzói vagy kudarc esetén gondnoki állásért könyökölt. Ahogy átment az előszobán, a tükörbe pillantott: megvan az orra!
Aztán egy másik törvényszéki ülnökhöz vagy őrnagyhoz, egy nagy gúnyolódóhoz ment, akinek gyakran mondta, különféle kötekedő megjegyzéseire válaszolva: „Ismerlek én már téged, te horog, mindenkibe beleakadsz!” Útközben azt gondolta magában: „Ha ez az őrnagy meglát engem, és nem pukkad meg nevettében, akkor ez biztos jele lesz annak, hogy mindenem, amim csak van, a maga helyén ül.” De az ülnök kolléga közömbös maradt. „Jó, jó, az ördög vigye el!” — gondolta magában Kovaljov.
Útközben találkozott Podtocsina törzstisztnével meg a lányával, üdvözölte őket, azok pedig kitörő örömmel fogadták; így hát nincs semmi baj, nem csorba az arca! Nagyon sokáig elbeszélgetett velük, és szándékosan elővette a burnótszelencét, ott a hölgyek előtt nagyon hosszasan tömködte a burnótot mind a két orrlyukába, és közben azt dünnyögte magában: „Ej, ezek a vászoncselédek, hogy milyen ostoba libák ezek! Hát ezt a kislányt csak azért se veszem el. De ha csak egyszerű enyelgésről van szó, abban benne vagyok.”
És Kovaljov őrnagy attól kezdve úgy feszített, mintha semmi sem történt volna: a Nyevszkij Proszpekten is, színházban is — mindenütt. Az orra is úgy megült a maga helyén, mintha semmi sem történt volna, még csak hajlandóságot sem mutatott arra, hogy különváljék.
És ezután Kovaljov őrnagyot örökké jó hangulatban látták, mosolygott, határozottan a sarkában volt minden csinos hölgynek, és egyszer megállt a vásárcsarnokban levő egyik kis bolt előtt, és valami érdemrendszalagot vett, nem tudni, mi okból, mert őkelme nem volt lovagja semmiféle rendnek.
Lám, milyen furcsa eset történt végtelen birodalmunk északi fővárosában!
Csak most — amikor az egészet mérlegre tehetjük — lehet látni, milyen sok valószínűtlenség van ebben a históriában. Nem szólva arról, hogy valóban furcsa az orr természetfölötti különválása, és különböző helyeken, államtanácsos képében való felbukkanása — hogy nem jött rá ez a Kovaljov, hogy lapkiadó révén nem lehet hirdetést közzétenni egy orról?
Most nem arról beszélek, hogy becslésem szerint sokat kellett volna fizetni azért a hirdetésért: ez badarság, és én egyáltalán nem tartozom a fösvény emberek közé! De ez illetlen, kellemetlen, nem szép dolog lett volna!
S aztán megint: hogy került az orr a frissen sült kenyérbe, és hogyan áll a dolog magával Ivan Jakovleviccsel? Nem, ezt sehogy se értem, egyáltalán nem értem!
De ami a legfurcsább, legérthetetlenebb, az az: hogyan választhatnak egyes szerzők ilyen témákat. Bevallom, ez már aztán teljességgel megfoghatatlan… Nem, nem, ez egyáltalán nem megy a fejembe.
Először: a hazának határozottan semmi haszna sem származik belőle; másodszor… másodszor sincs belőle semmi haszon. Egyszerűen nem tudom, mi a csuda lehet ez…
De mindazonáltal — persze — feltételezhetjük ezt is, azt is, amazt is, sőt lehet, hogy… No de nem történnek olykor-olykor képtelenségek? De ha belegondol az ember, igazán mondom, mégis van benne valami. Akárki akármit mondjon, ilyen kalandok igenis megesnek néha a világon; ritkán, de megesnek.